---
slug: "/mft-mahade-vachan"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: " महादे के बचन"
---
एगो राजा, ठाकुर के साथे ससुरार जाइत हलन, तो उनका मैदान लगल तो ठाकुर पर घोड़ा छोड़ के दीसा फीरे लगलन। ठकुरवा कहलक कि ''अपने अप्पन पोसाक दे देब, तब न घोड़ा धरे लायक रहम!'' राजा अप्पन पोसाक ठकुरवा के दे देलन। एन्ने ठाकुर घोड़ा पर चढ़ के राजा के पोसाक में उनकर ससुरार चल गेल। ठाकुर के भेस में राजा भी ससुरार पहुँचलन, तो ठाकुर राजा बनल हल। अब राजा के ठाकुरे भेस में रहे पड़ल। 

एक दिन ठाकुर राजा से कहलक कि ''जो, जंगल से बिना बोझ बान्हे लकड़ी ले आवऽ!'' राजा जंगल में जा के लकड़ी जौर कैलन, आउ उठावथ तो भरक जाय। ऊ बेहाल हो के रोबे लगलन, तो ऊ राह से महादे-पारबती घूमे जाइत हलन । पारबती के दया आयल आउ महादे से कहके ओकरा वरदान दिला देलन कि 'महादे के बचन सट' कहे से कोई भी चीज सट जायत आउ 'महादे के बचन छूट' कहे से कोई चीज छूट के अलगे हो जायत! वरदान पा के राजा लकड़ी के ढेरी भिर अयलन, आउ कहलन कि 'महादे के बचन सट' तो सब लकड़ी सट गेल। राजा लकड़ी ले के गेलन आउ जा के घरे कहलन कि 'महादे के बचन छूट' तो लकड़ी सब अलगे-अलगे हो गेल। 

राजा के पोसाक पेन्हले नउवा कोहबर में गेल, तो नउवा बनल राजा कहलन कि 'महादे के बचन सट' तो ओहनी दूनो सटले रह गेलन। एकर कारन जाने ला पंडित के बोलाहट भेल, तो उनका रस्ते में दीसा लगल। दीसा फिरते राजा-रूप नउवा 'सटे' कहलक तो पंडित जी ओहिजे सट गेलन। फिन पड़िआइन जी के पतरा देखे ला बोलावल गेल। ऊ नदी पार होयत खानी लुगा उठौलन, तो ई कहलक कि 'महादेव के बचन सट' तो पड़िआइन के उठले लुगा सट गेल। ऊ जइसहीं राजदरबार में अयलन आउ पतरा देख के बतौलन कि नउबा असली राजा हे, आउ कोहबर जायओला नउवा हे! राजा के बरदान हे कि ई जउन चीज सटे ला कहतन, ऊ चीज सट जायत, आउ छूटे ला कहतन, तो छूट जायत। तब राजा दू दफे छूट-छूट कहलन तो पॉड़े-पड़िआइन के छूट गेल, आउ नउवा-रानी के सटले गड़हरा भरा देल गेल। राजा दूसर सादी करके मौज से राज करे लगलन। 

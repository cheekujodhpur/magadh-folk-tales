---
slug: "/mft-anmol-moti"
source: "मगध की लोक कथाएं: अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "अनमोल मोती सुरूपा"
---
गंडक पार एगो मछुआ के गाँव हल, जेकरा में भोला नाम के मछुआरा रहऽ हल । ऊ समुन्दर से मछरी मार के खा-पीअऽ हल। कभी-कभी मोती भी मिल जाय, तो ऊ काली माई के बरदान समझऽ हल। भोला बूढ़ा भेल तो तीरथ करे जाय लगल, बाकि ओकर बेटा रोक देलकइन। एक तुरी बेटा समुन्दर में गोता लगौलक, तो ऊ फिन कहिनो नऽ निकलल। भोला रो-धो के संतोख कैलक। 

कुछ दिन के बाद ओकर मसोमात पुतोह से एगो पोती भेलई, आउ पुतोहियो मर गेलई। भोला बेचारा टुअर पोती के पोसे-पाले लगल। नाव पर ले जा के पोती के सुता देवे, आउ अपने समुन्दर में डुबकी लगा के मछरी-मोती निकाले। ई तरी गते-गते पोती कुछ सेयान भेलई, तो ऊ दादा के काम में मदद करे लगल। अइसेहीं काम चलइत हल।

एक रोज भोला के पोती सुरूपा समुन्दर किनारे खेलइत हल, तो एगो राजकुमार के नजर ओकरा पर परल। ऊ ओकरा देख के मोहित हो गेल, आउ मन में ठान लेलक, कि हम बिआह करब तो एकरे से। से एक दिन राजकुमार समुन्दर किनारे एगो पेड़ पर जा के बइठ रहल। नीचे सुरूपा समुन्दर में बंसी बझावइत हल। जब ऊ बंसी के कस के पानी से तीरलक आउ ऊपरे फेंकलक, तो पेड़ पर बइठल राजकुमार के धोती में बझ गेल। नीचे से सुरूपा खींच रहल हे, बाकि बंसी खींचाइते नऽ हल। जब कस के झिट्टी दे के खींचलक, तो राजकुमार के धोती के एगो टुकड़ा बंसी के साथे खींचायल चल आयल। सुरूपा देखलक तो राजकुमार रोके लगलन। ऊ डर के मारे भागल। 

ई तरी सुरूपा आउ राजकुमार के मेल-जोल हो जायल करे। राजा के ई बात मालूम भेल, तो ऊ समुन्दर से मोती निकाले ला बंद करा देलन। मछुआरा के मुखिया राजा भिर फरियाद ले के गेल, बाकि कोई फायदा नऽ भेल, से मुखिया कहलक कि हमनी के मोती निकाले ला बंद कैल गेल हे, मछरी मारे ला नऽ! से बस ओहनी मछरी मार के खाय-पीये लगलन।
 
एक रोज सुरूपा मछली ला जाल डालले हल, कि राजा के सिपाही जाके ओकरा तंग करे लगलन, तो राजकुमार जाके सिपहियन के दू-चार हाथ देलन, आउ भगा देलन। अब हल्ला भेल कि राजकुमार सुरूपा से परेम करऽ हथ। राजा के भी ई बात मालूम भे गेल। एक रोज भोला राजा भिरू जा के सुरूपा के सादी ला कहलक, तो राजा बिगड़ के भूत हो गेलन। सब लोग के कहला पर राजा तइयार भेलन, आउ अप्पन सरत सुनौलन- 'हमरा राजा नियन दान-दहेज-पोसाक देवे परतो, आउ वसंत के इज्जत करे परतो!' 

भोला काली माई के भरोसे सब कुछ गछ लेलक। माई के गोहरा के समुन्दर भिरू गेल, आउ डुबकी मारलक। जब नीचे माटी भिरू गेल, तो ओकरा मोती के खजाना मिलल, जेकरा ले के ऊ ऊपरे निकल आयल। ढेर मोती बेच के सब समान खरीदलक, आउ एगो अनमोल मोती राजा के दहेज में देबे ला रख लेलक।

सादी के दिन नजदीक आयल तऽ राजा सोचलन कि मछुअरवा के मोतिये चोरा लेल जाय, तो बिआह कइसे करे ला तइयार होयत। से ऊ मोती चोरवा के समुन्दर में फेंकवा देलन। ठीक दिन पर राजा बराती ले के भोला हीं पहुँचलन, आउ दरवाजा लगे के तइयारी भेल, तो राजा अनमोल मोती माँगलन। बाकि मोती रहो तब नऽ । राजा सब के हुकुम देलन कि बराती लौट जाय। ई सुन के भोला बड़ा परसान भेल, आउ दोसर मोती के खोज में समुन्दर दने दउड़ल। ओकरा पाछे ओकर लड़की भी दउड़ल, सेकरा पाछे राजकुमार भी दउड़लन। 

भोला समुन्दर भिरू जा के चभाक से कूद गेल। सेकरा पीछे सुरूपा भी कूद गेल। ई देख के राजकुमार भी समुन्दर में कूद गेलन। राजकुमार पानी के भीतरे देखइत हथ, कि भोला आउ सुरूपा के एगो घड़ियाल पकड़ले हे। संयोग से राजकुमार के एगो नाव के लंगड़ हाथ लगल, जेके घड़ियाल के आँख में ऊ भोंक देलन। घड़ियाल घबड़ा के भाग चलल। भोला के अनमोल मोती मिल गेल, जेकरा राजा समुन्दर में फेंकवा देलन हल। फिन तीनों पानी से ऊपरे अयलन। भोला दहेज में राजा के अनमोल मोती के सुरूपा के सौंप देलन। राजकुमार सुरूपा के साथे घरे आन के खुसी से रहे लगलन। काली माई के किरपा से सब के इच्छा पूरन भेल। 

---
slug: "/mft-biswasghati-aurat"
source: "मगध की लोक कथाएं: अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "बिसवासघाती अउरत"
---
 एगो सहर में भारी राजा हलन। उनकर चार गो बेटा हलन। बड़का लड़का बड़ा बढ़िया हलन, तइयो सहर के चुगला सब राजा भीर उनकर सिकाइत करके, दू बरस ला जंगल में निकलवा देलक। राजकुमार जंगल में जाय लगलन, तो उनकर अउरत 'चन्द्रप्रभा' भी घिघिआ के साथ हो गेलथिन। ऊ कहलकथिन कि 'बिन मरद के अउरत कइसे जीअत! से हमहूँ अपने के साथ जंगले में रहब!’ 

जंगल में जा के थकल-पिआसल राजा-रानी, एगो बड़का पेड़ तर बइठलन तो उनका नीन आ गेल। तलगुन पेड़ पर से एगो साँप निकल के रानी चन्द्रप्रभा के काट लेलक। ऊ छटपटा के मर गेलन। राजा अप्पन रानी के मरल देख के जार-बेजार रोवे लगलन। उनकर रोआई सुन के जंगल में हहाकार मच गेल। इहे घड़ी महादेजी, पारवती जी के साथे ओनही घूमे निकललन हल। राजा के रोइत सुन के पारवती जी जिद्द रोप देलन, कि ई दुखिया के दुख हरन करीं। पारवती जी के हठ कैला पर महादे(व) जी राजा से कहलन कि 'तोरा मेहरारू तबे जीथुन जब, तू अप्पन उमर में से इनका आधा दे देवेऽ।' राजा तइयार हो गेलन आउ महादेजी के सामने अप्पन उमर के आधा संकल्प कर के मेहरारू के दे देलन! से चन्द्रप्रभा उमर पा के जी उठलन। एने महादेजी तुरते उपह गेलन, आउ कहते गेलन कि 'ई बात तू केकरो से मत कहिहँऽ, अप्पन मेहरारू से भी नऽ। ई तोरा समय पर काम देतवऽ !' 

राजकुमार के पियास लगल, तो ऊ कुआँ पर पानी लावे गेलन। एने रानी चन्द्रप्रभा के नजर एगो साँईं पर पड़ल तो ऊ ओकर सुन्नरता पर मोहित हो गेलन आउ पूछलन कि तू तो बड़ा सुख से रहइत होयब । चन्द्रप्रभा कहलन कि हम तोरो साथे रहे ला तइयार ही, बाकि हमरा साथे तो हम्मर मरदाना हथ। साँईं कहलक कि 'ऊ पानी भरे गेलथुन हे, उनका जा के कुअवाँ में धँसोर दे। रानी तुरत तइयार हो गेलन, आउ दउड़ के मरदाना के कुआँ में ढकेल देलन। फिन चन्द्रप्रभा साँई के साथ मौज करे लगलन। साथ ही नाच-गाना भी सीखे लगलन।
 
एन्ने एगो बेपारी के नोकर कुआँ में पानी भरे गेल, तो राजा ओकर बलटी धर लेलन। ऊ कहलन कि 'भाई हम विपत के मारल कुआँ में गिर गेली हे, तू हमरा निकाल दऽ!' ऊ राजा के कुआँ से निकाल देलक, आउ अपने बेपारी मालिक के पास ले गेल। फिन तीनों साथे रहे लगलन। कुछ दिन के बाद बेपारी अप्पन सहर चल गेल, आउ राजा ओही सहर में रहे लगलन। एगो साहूकार उनका अपना हीं नोकर रख लेलक । राजा उहें रह के कमाय-खाय लगलन। 

रानी चन्द्रप्रभा साँईं के साथे ओही सहर में रहऽ हल, आउ नाच-गान कर हल। एक रोज उहाँ के राजा चन्द्रप्रभा के नाचे ला अप्पन दरबार में बोलौलन। उहाँ सहर के सब सेठ साहूकार जुटलन। उनके साथे साहूकार के नोकर के रूप में राजा भी नाच देखे गेलन। चन्द्रप्रभा के नाच से सब लोग बड़ा खुस भेलन। उहाँ के राजा भी खुस हो के अप्पन गला के हार उतार के दे देलन। अइसहीं सब लोग कुछ-न-कुछ देइत हलन, तो नोकर बनल राजकुमार भी अप्पन अँगूठी निकाल के दे देलन। 

ओकरा देख के चन्द्रप्रभा सोचलक, कि एकरा तो हम कुआँ में ढकेल देली हल, बाकि ई चंडाल अभी जिन्दा हे। अब हमरा बचे नऽ देत। से ऊ सोचलक कि राजा के खुस करके एकरा मरवा देवे के चाहीं। से चन्द्रप्रभा खूब जीव-जान से अप्पन नाच देखौलक। राजा प्रसन्न हो के कहलन कि तोर जे हिच्छा हे से माँग लऽ। चन्द्रप्रभा कहलक कि अपने खुस ही तऽ एहिजा बइठल हम्मर चोर के जान से मरवा दिहीं। राजा तुरते जलाध के हुकुम देलन कि चन्द्रप्रभा के चोर के मार डालऽ । चन्द्रप्रभा राजा के हाथ पकड़ के जलाध के सौंप देलन। 
 
एन्ने सेठ लोग सोचलन कि बात का हे? से ओहनी नोकर बनल राजा से सब हाल पूछे लगलन। नोकर कहलक कि हम तो मरवे करब, बाकि अपने लोग हमरा राजा से दू बात करा दिहीं, तो साइत बचे के कुछ रस्ता निकल जायत! सेठ लोग बादसाह भिरू गेलन आउ राजकुमार (नोकर) के दू बात सुने ला विनती कैलन। राजा भी सोचलन कि नेयाय तो दूध के दूध, आउ पानी के पानी होवे के चाहीं। से ऊ नोकर (राजकुमार) के बात सुने ला तेयार हो गेलन। ऊ बोलल कि 'हे राजा जी, ई बेसवा पहिले हम्मर अउरत हल। हमनी पिता के आज्ञा से जंगल में हली, आउ हम पानी लावे एगो कुआँ पर गेली, तो ई हमरा कुआँ में ढकेल देलक, आउ अपने आज ई साँईं के साथे इहाँ हथ। सुन के चन्द्रप्रभा बोलल कि ई हत्यारा हम्मर के हे ?  ई तो हम्मर चोर हे! 

राजकुमार कहलन कि 'ए राजा, हम एकर कोई न हीअऽ, तो ई हम्मर देल चीज लौटा दे!' चन्द्रप्रभा कहलक कि 'हम लौटा देब!' तुरते पानी मंगावल गेल। चन्द्रप्रभा अप्पन हाथ में पानी ले के संकल्प कैलक, आउ पानी राजकुमार के हाथ में गिरा देलक। पानी गिरते चन्द्रप्रभा ओहिजे गिर के मर गेल। सब लोग ई रहस्य जाने ला उताहुल हलन। राजा सब बात सच-सच कहे कहलन। राजकुमार महादे(व)-पारवती के सब हाल कह सुनौलन। ऊ कहलक कि महादे(व) जी कहलन हल कि ई बात केकरो से मत कहिहँऽ, अप्पन मेहरारू से भी नऽ, एक रोज काम देतबऽ ! आखिर भगवान के बात सच हो गेल! 

राजा जी ऊ साँईं के चन्द्रप्रभा के साथे जिन्दे जमीन में गड़वा देलन, आउ कहलन कि सबे लोग अप्पन मेहरारू से होसियार रहीं नऽ तऽ अइसने हाल हो सकऽ हे। अब राजा राजकुमार के व्यवहार आउ चरित्र से बड़ा खुस भेलन, आउ अप्पन लड़की के सादी उनके साथ कर देलन। फिनो राजकुमार अप्पन रानी के साथे खुसी से रह के राज-पाट चलावे लगलन। 
---
slug: "mft-banar-manar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "बानर के करतूत"
tags: "monkey, trickery, greed, manipulation, possessions"
---
एगो बानर हले। एक दिन ऊ बइर खाइत हले, कि ओकर नाके में एगो बइर अँटक गेल। से ऊ नउवा के पास निकाले ला गेल। नउवा कहलक कि कहीं नकिया कट जतउ, तो कहाँ से अतउ? बनरा कहलक कि तोर-मोर बलइए से! नउवा ओकर नाक से बइर निकाले लगल। बइर तो निकल गेल, बाकि ओकर नाके कट गेल। तब बनरा कहलक कि नाक दे इया नरहनी दे। नउवा नरहनी दे देलक, आउ बनरा ले के चल देलक।
 
बनरा नरहनी ले-ले जाइत हले, कि एगो कुम्हार के देखलक, कि ऊ अप्पन नौंहे से माँटी कोड़इत हे । बनरा पूछलक कि '’ए कुम्हरा भइया, तू नौंहे से काहे माँटी कोड़इत हे, से कुछ न हउ? ले, तूं हम्मर नरहनी से माटी कोड़ ले!'’ कुम्हरा कहलक कि ''कहीं टूट जतउ तब?'’ बनरा कहलक कि तोर-मोर बलइये से! से कुम्हरा नरहनी ले के माँटी कोड़े लगल। कोड़इत-कोड़इत नरहनी टूट गेल। अब तो बनरा कहलक कि नरहनी दे इया टहरी दे। कुम्हरा एगो टहरी दे देलक, आउ बनरा टहरी ले के चल देलक। 

ऊ टहरी ले के जाइत हल, कि एगो अहीर जूता में दूध दुहइत हले। बनरा कहलक कि ''ए भाई, तोरा टहरी नऽ हउ, से ले हम्मर टहरिया, आउ एकरे में दुह ले!'' अहिरा कहलक कि कहीं फूट जतउ, तो हम काहाँ से देबउ? बनरा कहलक कि तोर-मोर बलइए से फूटत! दूध दूहइत-दूहइत टहरी फूट गेल। अब बानर राम अहीर से कहे लगल कि टहरी दे न तो बाछा दे। अहिरा तंग आन के अप्पन गोला बाछा दे देलक। बनरा बाछा ले के चलल जाइत हल, से घूरन साव के कोल्हू में अप्पन मेहरारू के जोतले देखलक। बनरा कहलक कि मेहरारू के काहे जोतले हे? हम्मर बाछा के जोत! साव जी कहलक कि ''बछवा कहीं मर जतउ, तो हम काहाँ से देबउ?'’ बनरा कहलक कि तोर-मोर बलइए से! साव जी बाछा के कोल्हू में जोत देलन आउ रगेद के हाँके लगलन। अभी बाछा छोट हले, से गिरल आउ दम तोड़ के मर गेल। अब बनरा कहे लगल कि बाछा दे इया माउग दे दे! साव जी गिल-पिल हो के अप्पन मउगी के दे देलक। 

बनरा माउग के ले के चलल। जाइत'जाइत राह में देखलक कि एगो हलुआई बिलाई से पुआ पकवावइत हे। ई देख के बनरा कहलक कि ''ए हलुअइया भाई, बिलइआ तो आधा पुअवा खा हउ आउ, आधा चुतरिया तर जँतले जा हउ। से ले नऽए हम्मर मउगी से पुआ पकवा ले।'’ हलुअइया कहकई कि कहीं तोर मउगी के कुछो हो गेलउ, तो हम का करबउ? बनरा कहलक कि तोर-मोर बलइये से! हलुअइया ओकर मउगी से पुआ पकवावे लगल। मउगी पुआ के लोर डाललक, तो फच्चाक दे ओकर आँखे में पड़ल, आउ ऊ ओहिजे मर गेल। अब बनरा कहलक कि माउग दे इया पुआ दे। हलुअइया ओकरा पुआ दे के अप्पन जान छोड़वलक।
 
बनरा पुआ ले के चलल तो रस्ता में एगो चमार के घर मिलल। एन्ने बनरा के दिसा लगल तो छटपटायल चले, कि पुआ केकरा धरा के दिसा फिरीं? से चमरा के पुआ धरा देलक। चमरा कहलक कि ''हमर लइकन भूखे हथुन। आन के खा जथुन तो हम कहाँ से देबउ?'’ बनरा कहलक कि तोर-मोर बलइये से। बनरा दिसा फिरे गेल तब तक चमरा के लइकवन आन के पुआ खा गेलई। बनरा आन के पुआ माँगे लगल। कहलक कि ''पुआ दे नऽ तो मानर दे !'’ चमरा ओकरा मानर दे देलक । बनरा मानर ले के चलल । जाइत जाइत एगो टिल्हा मिलल। ओही टिल्हा पर चढ़ के मानर बजावे लगल, आउ गावे लगल कि ''नाक, से नरहनी पवली, गोल बछड़ा से कान माउग पवली, कान मउगी से पुआ पवली, पुआ से मानर पवली- धितिंगो, धितिंगो, धितिंगो!'' 
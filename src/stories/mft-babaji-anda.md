---
slug: "/mft-babaji-anda"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "बाबा जी आउ घोड़ा के अण्डा"
---
एगो बाबा जी हलन। उनका बहुत मानी जजमान हलन। ऊ अप्पन घर पर भी तीन-चार गो चेला रखले हलन, जे उनका सेवा टहल करऽ हलन। ऊ बाबा जी कोई तरह से बारह गो असरफी जमा कयलन। बाबाजी के दूर-दूर तक जजमान हीं जाए में बड़ी तकलीफ होवऽ हल, से ऊ घोड़ा खरीदेला चाहलन, आउ पाँच असरफी दे के चेला के घोड़ा खरीदे ला भेजलन। ऊ चेला से कह देलन कि सीधा आउ तेज घोड़ा खरीदिहें। 

चेला लोग खोजइत-खोजइत चार असरफी में एगो घोड़ा खरीदलन आउ घरे लवलन। बाबा जी लगाम दे के जइसहीं चढ़लन कि घोड़ा ''भड़ाम'' से पटक देलक। पंडी जी तो अप्पन चेला पर बड़ी जोर से बिगड़लन, आउ घोड़वा के फेर लावे ला भेजलन। बाकि घोड़वा के पुरनका मालिक फेरे से इनकार कर देलक। सब चेला घोड़ा ले के लौटल आवइत हलन। 

रस्ता में एगो महतो जी के कदुआ के खेत हल। ऊ में बहुत कदुआ फरल हल। सब चेलवन कद्दू देख के पूछलन, कि ई सब कउन चीज हे? महतो जी कहलन कि ई सब घोड़ा के अण्डा हवऽ। ई सब बात सुन के चेलवन सब अपने में गौर कयलन, कि एगो बढ़ियाँ अण्डा देख के ले लेल जाय, तो अच्छा होयत। महतो जी से कहलन कि ''ए महतो जी, एगो खूब तेज आउ बढ़ियाँ घोड़ा निकले ओला अण्डा हमनी के देऽ!'’ महतो जी कहलन कि एकर दाम में ई घोड़वा आउ एगो असरफी हम लेबवऽ। महतो जी खूब बढ़िया आउ एगो गोल लउका तोड़के दे देलन, आउ कहलन कि एकरा बढ़ियाँ से ले जइहँऽ। अइसन न होवे कि ई अण्डा रस्ते में फूट जाय। 

चेलवन ओकरा बढ़ियाँ से ले के चललन। रस्ता में एगो जंगल मिलल। ओकरा में ओहनी बाघ के गरजन सुनलन। सुनके सब इतना घबरा गेलन, कि डर से माथा पर के लउका नीचे गिर गेल। बगीचे के झाड़ी में एगो खरहा छिप्पल हल। खरहवा डरे जान छोड़ा के भागे लगल। सब चेलवन समझलन कि अण्डा में से घोड़ा के बच्चा निकल के भागल हे। सब मिल के ओकरा खदेरे लगलन बाकि खरहवा नऽ पकड़ायल।
 
सब उदास हो के घरे अयलन। बाबा जी से कहलन कि ''सरकार घोड़वा से तो एगो बढ़ियाँ घोड़ा के अण्डा बदलली, बाकि अपने से का कहीं? रसतवे में अण्डवा फूट गेल! आउ घोड़वा के बचवा एतना तेज हल कि ऊ तो निकल के भाग गेल!'' पंडी जी पूछलन कि ओकरा हीं आउ दोसर घोड़ा के अण्डा हे, तो फिन ले आवऽ। अबरी पंडी जी भी साथे चललन। उहाँ जा के महतो जी पर बड़ी बिगड़लन कि कइसन अण्डा देले हलऽ कि अण्डा घरहूँ नऽ पहुँचल, आउ रस्ते में फट गेल। महतो जी कहलन कि अबरी ठीक से देख के चुन लऽ पंडी जी! ऊ एगो बड़का कदुआ के पसन्द कयलन। महतो जी ओकर तीन असरफी फिनो लेलन। पंडी जी ओकरा घरे लान के रख देलन। 

दू-चार दिन के बाद ऊ अण्डा के देखलन, तो लउका सड़ गेल हल आउ ओकरा में हजारों छोट-छोट कीड़ा पड़ल हल। पंडी जी समझलन कि ई भी घोड़ा के अण्डा महतो जी खराबे दे देलन। एकरा में एता मानी छोट-छोट बच्चा निकलल हे। ई का घोड़ा होयत? पंडी जी फिनो महतो जी के घरे गेलन, आउ बड़ी बिगड़लन। महतो जी कुछ कह सुन के उनका शान्त कयलन। फिनों एगो बढ़िया लउका देलन, आउ कहलन कि एकरा से खूब बढ़िया बच्चा निकलतो। ऊ अण्डा के लाके पंडी जी अप्पन कुटिया में रख देलन। 

उनकर कुटिया में बड़का-बड़का चूहा हल। ऊ सब लउका में छेद कर के भीतरे-भीतरे ढोल अइसन खोखड़ बना देलक। एक दिन बाहर से पंडी जी कुटिया में गेलन, तो लउका में से चुहवा निकल के भागल, तऽ पंडी जी समझलन कि घोड़वा के बचवा अण्डवा में से निकल के भागल हे। ऊ सब चेलवन के पुकारलन। सब मिल के बड़ी हरान होके ऊ चूहवा के कइसहूँ पकड़लन। फिन ओकरा बाहर ला के लगाम देवे लगलन। चुहवा कइयक जगह काट देलक। पंडी जी कहथ, कि ई तो बड़ी कटास घोड़ा निकलल। कइसहूँ चुहवा के लगाम दे के चढ़लन तो चूहा बेचारा मर गेल। अब पंडी जी का करथ? पास में एक्को असरफी तो बचल नऽ हल। 

पंडी जी गोड़ घसीटते जजमान हीं गेलन। आउ ई सब हाल कह सुनौलन। जजमान कहलकथिन कि ''पंडी जी, घोड़ा के कहीं अण्डा होवऽ हे? तोरो से बेवकूफ कोई बाबा जी होयत? जा, तोरा अइसन पंडी जी के हमरा जरूरत नऽ हे!'' पंडी जी छाती पर पत्थल दे के अप्पन अइसन मुँह बनौले अप्पन कुटिया में लौट अयलन। 

---
slug: "/mft-chor-chatur"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "राजा ला चोर चतुर"
---
नौरंग आउ सबरंग नाम के दूगो भाई हलन। ओहनी दूनों भाई चोरी करे में माहिर हलन। एक दिन दूनो सोचलन कि 'हमनी चोरी तो बड़ी कैली, बाकि राजा हीं नऽ चोरवली, तो पक्का चोर कउंची के? आजे चलल जाय!' दूनों भाई तइयार हो गेलन। फिन दूनो राजा के महल में घुस गेलन। उहाँ देखलन कि राजा सूतल हथ, आउ नउवा गोड़ में तेल लगा रहल हे। जब राजा के नीन आ गेल, तऽ नउवा उठ के चल देलक। तऽ चोरवा के छोटका भइवा राजा के खटिया पर बइठ गेल, आउ गोड़ दबावे लगल। एतने में रजवा के नीन टूट गेलई, आउ नउवा के खिस्सा कहेला कहलन, तो नउवा के जगह पर बइठल चोरवा खिस्सा कहे लगल।
 
राजा खिस्सा के हुँकारी भरइत हलन। बीच-बीच में नीन भी आ जा हल। जब राजा के नीन आ गेल, तो रजवा के खटिया के नीचे पउवा तर सोना के ईंटा हल। से चोरवा ओकरा में से निकाल के अप्पन भयवा के दे देलक। एकरा से रजवा के खटिया डोल गेल। रजवा सोचलक कि नउवा खिस्सा कहऽ हे, कि का करऽ हे? अप्पन मूँड़ी उठा के राजा देखलन, तो चोरवा उठके भाग चललन। राजा तरवार लेके खदेरे लगलन। छोटका भयवा तो बाहर भाग गेल, बाकि सोना के ईंटा लेले बड़का भइवा खिड़की से पार होइत हल, कि राजा के नजर ओकरा पर पड़ल। राजा घुर के ओकरा पर तलवार चला देलन, जेकरा से चोरवा के मूँड़ी कटा के बाहर फेंका गेल। कटके गिरल मूँड़ी के छोटका भयवा ले भागल।
 
दोसर दिन चोरवन के पता लगावे ला राजा दरबार लगौलन। सबरंग भी दरबारी के भेस में दरबार में बइठल। केकरो से चोर के पता नऽ लगल। एगो दरबारी बोलल कि 'चोर के लास बिना मूँड़ी के जरा देल जाय, तो चोर के भाई ओकर मूँड़ी फेंके जरूर आवत। काहे से कि बिना मूँड़ी के लास जराना पाप हे !' दरबार खतम हो गेल। दोसर दिन लास जरावे के तैयारी करल गेल। ओने सबरंग घर जा के आँटा सानलक, आउ ओकरे बीच में मूँड़ी रखके गोला बना देलक, आउ अउरत के भेस में मुरदघटिया पहुँचल। राजा के सिपाही ओकरा रोक देलक, तो ऊ कहलक कि 'हम मुरदा के आग पर लिट्टी सेंक के खाऽ ही। हमरा जायदऽ। बाकि सिपहियन ओकरा न जाय देलन। तब ऊ गोला के अइसन फेंकलक कि जाके मुरदवा के साथ जरे लगल, आउ ऊ कहइत घूर गेल कि कइसन राज में अइली हे, कि लिट्टी भी सेंक के नऽ खाय देवे। ई तरह मुड़ी के साथे लास जर गेल, बाकि चोर नऽ पकड़ायल। 

दोसर दिन फिनों दरबार लगल। राजा के बात सब जान गेलन, तो एगो दरबारी कहलक कि चोर तो अप्पन काम बना के चल गेल, आउ सिपाही पकड़बो नऽ कैलक। बाकि ऊ अप्पन भाई के हड्डी लेवे जरूर आवत। ओही घड़ी ओकरा पकड़े के चाहीं। राजा उहाँ पहरा बैठा देलन। सबरंग रात में सेठ के बेटी के भेस बना के पूजा के सब समान थारी में लेके उहाँ पहुँचल। सिपाही ओकरा रोकलक तो कहलक कि 'हम नगर-सेठ के बेटी ही। हम मसान पूजे जाय ला चाहऽ ही। एही बीच ओकर मोती के हार टूट के छितरा गेल, तो सेठ के बेटी रोवे लगल, आउ कहे लगल कि हम अप्पन बाप के जाके कह देबउ, नऽ तो हम्मर हार के सब मोती चुन के दे दे! एकरा लागी एहिजा के सब धूरी, आउ बानी बोड़ा में सँइत के नदी के पानी में जाके धो दे, तो हम्मर सब मोती मिल जायत। राजा के सिपाही नगर-सेठ के डरे ओही सब काम कैलक, आउ सेठवा के बेटिया ओकरा लेके घरे चल गेल । 

तेसर दिन फिनो दरबार लगल। रात के बात फिन पता लगल, कि चोर न पकड़ायल। एगो दरबारी कहलक कि चोर तो अप्पन काम बना लेलक। अब ऊ हड्डी के नदी में दहावे आवत तो पकड़ायत। सबरंग भी उहईं हल। रात में साधु के भेस बनौलक। बहुत बड़ा-बड़ा जटा बनौलक, आउ जटा के झिल्ला में हड्डी के रख के बान्ह देलक, आउ नदी में नेहाय ला गेल, तो राजा के सिपाही ओकरा रोक देलक। साधु कहे लगल कि हम तो रोज नदी में नेहाय जाऽ हली, आज हम काहे न जायम। ओकरा में से बुढ़वा सिपहिया कहलक। ई तो साधुजी हथ, इनका जाय दऽ। एकरा बाद ऊ नदी में डुबकी लगा के हडिया के दहा देलक। फिनों नेहा के घरे चलल तो सिपाही कहलक कि बाबा, अपने के एतना बड़ा-बड़ा केस कहाँ से हो गेल?  साधु कहलक कि हमरा पास एगो तेल हे। ओकरा लगाके नेहाय से केस बड़का-बड़का हो जा हे। ई तरह चोरवा के पकड़े में राजा तो हार ही गेलन, बाकि परेसान भी हो गेलन। 

दोसर दिन राजा चोर के पकड़े ला बीड़ा रखलन। एगो ठगनी बुढ़िया ऊ बीड़ा उठौलक, आउ राजा से कुछ रोपेया ले लेलक। ऊ बुढ़िया एगो ऊँट खरीद के सहर में छोड़ देलक, आउ ओकरा पीछे-पीछे अपने भी घूमे लगल, आउ कहलक कि असली चोर होयत तो ऊँट के भी चोरा लेत। ई तरह कुछ दिन बीते पर एक रोज सबरंग के घर भिर से ऊँट जाइत हल, तो ऊँट के ऊ घर में घुसा देलक, आउ ओकरा काट के जमीन में गाड़ देलक। बुढ़िया के तो पते नऽ चलल। 

फिन बुढ़िया नाउन के भेस धर के घरे-घरे जाय, जनानी सब के गोड़ रँगे, आउ कहे कि 'हम्मर अदमिया के एगो बीमारी हो गेल हे। ओकरा में बइद ऊँट के दवाई बनावे ला कहऽ हे, ओकर कोई हड्डी दे दे, तो हम ओकरा एक हजार रोपेया देम!' सबरंग के भउजइया ई लोभ में पड़ गेल। रोपेया देवे पर हड्डी देवे ला कहलक। ऊ बुढ़िया ओकर दुहारी पर रंग से चिन्हा बना के राजा हीं चलल। एही बीच सबरंग घरे पहुंचल, तो दुआरी पर चिन्हा देखके समझ गेल, आउ तुरंत सहर के बहुत दुहारी पर ओइसने चिन्हा बना देलक। राजा सिपाही लेके आयल, तो सब के दुहारी पर ओइसने चिन्हा बनल देखलक। ई तरह से बुढ़िया ठगनी भी चोर के पकड़े में हार गेल।

आखिर में सब तरह से हार के राज ढोलहा पिटा देलन, कि चोर के बुद्धी से हम खुस ही। जब चोर हम्मर दरबार में हाजिर हो जाय, तो हम ओकरा अप्पन आधा राज दे देम। फिनो दरबार लगल तऽ सबरंग राजा के सामने हाजिर हो गेल। सब लोग बड़ी अचम्भा में पड़ गेलन कि ई तो दरबारे के अदमी हे। फिनो सबरंग राजा के आधा राज-पाट लेके राज करे लगलन। खिस्सा खतम, पैसा हजम! 
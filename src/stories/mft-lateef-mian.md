---
slug: "/mft-lateef-mian"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "नीति कथा"
title: "लतीफ मियाँ के होसियारी"
---
एगो राजा हलन । रात के समय में ऊ रोज अप्पन बस्ती में घूमऽ हलन। एक दफे एगो गरीब आदमी लतीफ मियाँ के दरवाजा पर ठहर गेलन । उनका एगो लड़की आउ मेहरारू हलन बाकि लड़किया दोसरा के साथे एक दिन निकल गेल हल । ऊ रात के लतीफ मियाँ अप्पन मेहरारू से बतिआइत हलन कि ''जेकरा माल होवे ऊ धरती में गाड़ देवे न तो पढ़ावे-लिखावे में लगा देवे !'' जब लड़की सेयान हो जाय तऽ ओके ओकर मरद के साथ भेज देवे !'' राजा ई बात सुनलन आउ अप्पन मकान चल अयलन। 

राजा मियाँ जी के एगो हाथी पर सिपाही से बोलवौलन । आवते मियाँ जी राजा के पैर पर गिर गेलन, तो राजा जी कहलन कि ''डेराय के जरूरत न हे । हम जे पूछवऽ ओकर जबाब दिहँऽ!'' राजा जी पूछलन कि ''तूं आधा रात में का बतिआत हलें? सच.सच कह !'' तब लतीफ मियाँ कहलन कि ''हम तो कुच्छो न बतियात हली। हमर एगो लड़की हले, से खराब काम करके दोसरा के साथ भाग गेलै। हर घड़ी मेहमान आवथ बाकि उनका लौटा देल जा हल। एकरे से हमर लड़की भाग गेलै। हम एही तो बातचीत करइत हली आउ कुच्छो न सरकार ! आउ एक बात एहूँ कि ''अप्पन माल गोड़ के रखे, फाजिल होवे तो पढ़ा-लिखा देवे। सेयान लड़की अप्पन घर चल जावे !'' एतना सुन के मियाँ जी के राजा जी पाँच विगहा जमीन दे देलन, आउ हाथी पर चढ़ा के घर लौटा देलन। मियाँ जी खुसी से अप्पन जागीर में रहे लगलन।
 
राजा तीन हजार रुपेया ले के कहीं बाहर चललन। जाते-जाते कुछ दूर गेलन तो एगो पीपर के पेड़ तर एक हजार रुपेया गाड़ देलन। उहाँ से चल के एगो भठिहारिन के पास चल गेलन । ओकरो एक हजार रुपेया दे देलन आउ कहलन कि जब हम माँगव तब दिहेंऽ । तब राजा फिनो उहाँ से आगे चल गेलन। थाना पर पहुँच के एगो दरोगा से पूछलन कि ''हमरा कुछ नौकरी मिलत?'’ दरोगा जी एगो सिपाही के नोकरी देलन। सिपाही के काम पर राजा खुस हलन । एक दिन दरोगा जी नया सिपाही से कहलन कि ''तूं आधा रात में हमरा साथे गस्ती में चलिहेंऽ!'' दूनो आधा रात में गस्ती में निकललन । जाते-जाते एक राजा के दरबार में पहुँचलन । राजा के दलान में सिपाही के बइठा के दारोगा जी महल के भीतरे चल गेलन । कुछ देर के बाद महल के बाहर अयलन आउ सिपाही से कहलन कि ''हमर रूमाल चरपाई पर छूट गेल हे, से ऊ ले ले आवऽ !'' चारपाई से रूमाल आन के सिपाही जी दरोगा जी के दे देलन, आउ दूनो थाना पर अयलन। ऊ दाई के लड़की से कहलन कि ''ए मइयाँ, राते तोर मेहमान अलथुन हल?'’ दइवा के लड़किया पाँच झरुआ मारलक ओकरा, आउ रोके रह गेल । 

राजा के लड़की अप्पन बाबूजी से कहलक कि जब तक नयका सिपाही के मूँड़ी काट के न लयवऽ, तब तक हम नऽ जीयम। दरोगा साहेब के राजा जी चिट्ठी लिखलन । दरोगा साहेब चार गो फँसियारा के साथ नयका सिपाही के फाँसी देवे ला जंगल में भेजलन। नयका सिपाही कहलक कि ''मूंड़ी खातिर कउची हउ से हम तोहनी के एक हजार रुपेया देवउ, से हमरा छोड़ दे !'' तब फँसियारा कहलक कि ''चल, हमरा एक हजार रुपेया दे दे, तब न हम सिआर-कुकुर के करेजा काट के ले जायम!'' नयका सिपाही आउ फँसियारा भठिहारिन के पास अयलन आउ कहलन कि हमरा एक हजार रुपेया दे दऽ । तब भठिहारिन कहलक कि ''तूं हमरा रुपेया कहाँ देले हें? हम तोरा चीन्हबो करऽहिअउ?'’ भठियारिन रुपेया न देलक । फँसिआरा के साथे नयका सिपाही ओही पीपर के पेड़ तर अयलन जहाँ रुपेया गाड़ले हलन। उहाँ से कबार के एक हजार रुपेया फँसियारा के दे देलन। फँसियारा उनका छोड़ देलन। सिपाही सिआर के करेजा ले जा के रानी के दे देलन। राजा लौट के अप्पन मकान चल अचलन । 

राजा एगो चिट्ठी लिखलन अप्पन ससुरार में कि ''हम्मर मेहरारू के रोसगद्दी में दाई आउ दरोगा जी आउ भठिहारिन भी अयतन।'' अप्पन रोसगद्दी ला राजा साहेब चललन। उहाँ से रोसगद्दी हो गेल आउ दरोगा साहेब, दाई आउ भठिहारिन सब चललन। मकान पर आन के ओखनी के गाँव से बाहर ठहरौलन। राजा पहिले दाई के कुआँ में डाललन आउ पूछलन कि ''तूं हमरा चीन्हऽ हें?'' दाई कहलक कि ''तोरा खातिर हम पाँच झडुआ पिटइली हे। हम अपने के खूब पहचानइत ही, जे अपने हीं न रुमलिया ला गेली हल?'’ दाई के ऊ कुइयाँ से बाहर निकाल देलन। ओकरा बाद भठिहारिन के कुआँ में डाल देलन । भठिहारिन से राजा पूछलन कि ''तूं हमरा चीन्हऽ हें? हम तोरा से कहीं मुलकात कइली हे?'’ भठिहारिन कहलक कि ''हम तोरा न चीन्हऽ ही ! तोरा से हमरा कहीं मुलकात न होयल हे !'' राजा भठिहारिन के कुआँ से निकाल देलन । एकरा बाद दरोगा जी के कुआँ में हेलावल गेल। तब दरोगा जी से पूछलन कि ''तूं हमरा चीन्हऽ हें?'’ दरोगा जी कहलन कि ''हम तोरा न चीन्हऽ ही !'' अइसहीं मुहाफा में के रानी के भी इनरा में हेले ला कहल गेल। रानी भी इनरा में हेल गेलन । रानी से भी एही सवाल पूछल गेल कि ''तोरा से हमरा कहीं मुलाकात भेल हे? तूं हमरा चीन्हऽ हें?'’ रानी कहलन कि ''हमरा तोरा से मुलकात नऽ हे। हम तोरा के चीन्हबो न करऽ ही !'' रानी के ओही कुआँ में छोड़ देवल गेल। पाँच गो पटवा के बोला के कुआँ के भरा देल गेल । दइवा के राजा जी बारह बीघा जमीन लिख देलन। ऊ अराम से रहे लगल । 

फिनो लतीफ मियाँ के हाथी पर बोलवा के उनका एक हजार रुपेया राजा जी आउ देलन आउ कहलन कि तोर सब बात के परचोबा हम ले ली हे । ऊ सब सच निकलल । लतीफ मियाँ अराम से खाय-पीये लगलन आउ मौज से रहे लगलन।
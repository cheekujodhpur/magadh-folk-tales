---
slug: "/mft-lalmati-samajhdari"
source: "मगध की लोक कथाएं: अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "लालमती के समझदारी"
---
देहात के एगो गाँव में एगो गिरहस्थ रहऽ हलन। उनकर लालमती नाम के चलाँक बेटी हल। ओकर सादी लइकाई में भे गेल हल। जवानी के दूरा पर पहुँच गेला पर भी ओकर गवना नऽ भेल हल। से बेटी अप्पन माय-बाप के घर-गिरहस्थी में सहजोग दे हल। परिवार सुख से जिनगी बितावऽ हल। हँसी-खुसी से भरल परिवार में कोई तरह के कभी कमी न बुझा हल। खाइत पीअइत, खेती-खरिहान में काम करइत, ओहनी हरमेंसे खुस रहऽ हलन।

एक रोज ऊ गिरहस्थ हर जोत के दुपहर से पहिलहीं घरे आ गेल, आउ नेहा-धोआ के खाय ला बइठल, ओने ओकर घरनी भी जाँता में गोहुम पीसे लगल। जाँता पीसते ओकरा अप्पन मरदाना से खाइते खनी मजाक करे ला सूझल, आउ ऊ एगो बुझौनियाँ में मजाक से बंधन बान्ह देलक- 

**सेह बइठल भार सबना के, कभी न बोले बानी।** 
**ई बुझौनियाँ बूझिहेंऽ सामी तब पीहेंऽ तू पानी।**

खाइत खानी पानी पीये के मनाही से गिरहस्थ तनी सकपकायल, बाकि ओकरा बूझौनियाँ के मरम समझ में न आवे। से गिरहस्थ भी अप्पन घरनी के काम पर बुझौनिये में रोक लगा देलक। खाना पर बइठल गिरहस्थ बोलल-
 
**घर-घर सबके पावल जा हे, रखल रहे भुँई सानी।**
**ई बुझौनियाँ बूझिहँऽ धानी, तब डलिहऽ तू घानी॥**

अब दूनो के काम रुक गेल। मरद पानी पीये ला बंद कैले हे, आउ औरत जाँता में घानी डाले ला बंद कर देलक हे। दूनों के ई हाल लालमती देखइत हल। ओकरा काम बंद देखके नऽ रहल गेल, आउ तुरते जबाब चुन के बोलल-

**बप्पो बइठ्ठल, मइयो बड़ठल, हम हूँ बइठब जानी।**
**जल्दी पीअऽ पानी बाबू, मइयो डाले घानी॥** 

बेटी के चलाकी भरल उत्तर से रुकल काम चालू हो गेल। ओहनी समझ गेलन कि बुझौनियाँ के अरथ पीढ़ा हे। कुछ दिन के बाद लालमती के गवना भेल, आउ ओकर मरद ओकरा रोसगद्दी करा के ले चलल, रस्ता में लालमती गोहुम के खेत में पशु-कंकाल के देखलक, जेकर आँख के गड़हा में एगो चिरईं अंडा देलक हल, आउ ओकरा से दू गो नन्हा-नन्हा चिरई के बच्चा फुदकइत हल। ई देख के लालमती अप्पन मरद से पूछलक- 

**आँख में दू पाँख बिआनी, जौ-गोहुम के नारी।** 
**ई मरम बतयब सामी, तब चलबो ससुरारी॥**

सुनके ओकर मरद थम गेल, आउ दूनो आरी के किनार पर खड़ा हो गेलन। मरद भी चलाँक हल, बाकि ओकर मेहरारू के बात के मरम नऽ बता सकल। से ऊ औरत के स्वभाव के बात घुमा के कहलक- 
 
**कच्चा में कचकच, डम्भा में मीठा।** 
**कउन अइसन फल हे कि पकला में तीता॥** 

चतुर लालमती समझ गेल, कि हमर मरद भी समझदार हे। से ऊ आँख में चिरई के बच्चा देखा के मुस्कुरा देलक, आउ सीत पड़ल घास पर चलइत बुदबुदाइत आगे बढ़इत गेल- 

**अस्सी कोस के पोखरा, चौरासी कोस के घाट।** 
**ई पोखरा में बज्जर परे, कि चिरईं पिआसल जाय।**
 
ई तरी हँसी-खुसी में ओहनी घरे पहुँच गेलन। अइसने दिन सब के बीते। 
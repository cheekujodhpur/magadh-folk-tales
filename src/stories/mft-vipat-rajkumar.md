---
slug: "/mft-vipat-rajkumar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "विपत के मारल राजकुमार"
---
एगो राजा आउ एगो रानी हलन। कुछ दिना के बाद उनका एगो बेटा जनमल । फिनो राजा मर गेलन । राजकुमार माय के साथे रहे लगलन। होस हवास होयला पर दरबार देखे लगलन। एक तुरी राजकुमार भोरे पखाना गेलन, आउ कुली-कमाली करे एगो कुआँ पर गेलन। कुआँ में लोटा-डोरी डाललन, तो ओकरा में बिपत रहऽ हल । ऊ लोटा-डोरी धर लेलकइन, तब राज कुमार पूछलन कि अपने के ही, आउ का चाहऽ ही? ऊ बोलल कि हम विपत ही आउ तोरा पर हम एक दिन सवार होववऽ । तू अखनी चाहइत हऽ, कि जवानी में इया बुढ़ारी में! राज कुमार कहलन कि हम माय से पूछ के जबाब देबवऽ। राजकुमार घरे आन के माय से पूछलन तो माय कहकथिन कि लइकाई आउ बुढ़ारी में तो बड़ा तकलीफ होतवऽ। ई से जवनिये में कह देहुन। राजकुमार कुआँ पर जा के कहऽ देलन कि हमरा पर जवानी में सवार होऊँ। विपत लोटा-डोरी छोड़ देलक आउ राजकुमार घरे आन के कचहरी करे लगलन।

कुछ समय में उनकर बिआह हो गेल, आउ ऊ जवान हो गेलन। बिआह होयते उनका पर विपत सवार हो गेल। राजकुमार कचहरी में बइठले हलन, कि उहाँ सिपाही लोग कहलन, कि हमरा हिसाब कर दऽ, हमनी के पेट नऽ भरइत हे, घरे जायब। दाई-नोकर सब अइसहीं कहलन, आउ अप्पन-अप्पन घरे चल गेलन। एक-एक कर के राजकुमार के सब गाँव-गिराँव बिक गेल, आउ ऊ अब अप्पन मतारी के छोड़ के भाग चललन। 

गाँव से बाहर आ के अपन पोखरा पर ठहरलन। ऊ पोखरा में कभी पानी न सूखऽ हल, बाकि ओमें आज एक्को ठोप पानी नऽ लौकल। उहाँ से सोचइत आगे बढ़लन। फिन अप्पन बहिन हीं गेलन, आउ गाँव के बहरी एगो कुआँ पर दाई से कहलन कि जा के हम्मर बहिन के भेज दऽ । दाई आ के रानी से कहलक, तो ऊ बिगड़ के कहकथिन कि हम्मर भाई पैदल न चले। ऊ तो हाथी-घोड़ा पर चल हथ। फिन रानी बोल-भूक के दाई के माठा-पीठा खाय ला देलक। दाई बेचारी अप्पन हिस्सा में से ला के कुआँ पर राजकुमार के देलक आउ कहलक कि तोरा बारे में कहे पर हमहीं रानी से दू-चार झाडू पिटैली। बेचारा राजकुमार कलप के थरिया ले लेलन आउ कहलन कि हे धरती माताए फटऽ! धरती फट गेल आउ राजकुमार ओकरे में माठा-पीठा ना देलन। फिन धरती जुट गेल, आउ ऊ दाई के थरिया दे देलन।
 
राजकुमार आगे बढ़लन । जाइत-जाइत ऊ गाँव में आ गेलन, जहाँ उनकर ससुराल हल। गाँव से बहरिये खरिहान में से चुन के अनाज खाय लगलन, तो एगो आदमी देखलक आउ कहलक कि, तूं जे चुन-चुन के अनाज फाँकइत चलऽ हऽ, राजा से कहऽ तो कुछ नोकरी दे देथुन। खाय-पीये के अराम हो जतवऽ! सुन के राजकुमार राजा के पास गेलन, आउ नोकरी ला आरजू कयलन। राजा साहेब उनका सानी-पानी करे ला रख लेलन। राजकुमार सान्ही-पानी करे लगलन, आउ मजे से खाय-पीये लगलन।

राजकुमार के सबेरे भूख लग जाय, तो रानी से जा के कहथ कि हमरा थोड़ा-सा माँड़े-भात दे दीहुँ! रानी उनका रोज थोड़ा माँड़-भात दे देथ। माँड़-भात देवे ओला उनकर मेहररुये हलन, जे उनकर नाम छूटुकना रख देलन। ऊ नऽ चीन्ह हलन, कि ई हमर मरदाना हथ, से ऊ ओकरा ? **छूटुकना** कहऽ के चाल करथ। 

एक दिन राज कुमारी छूटुकना से कथा कहे कहलन । छूटुकना कथा कहे लगल। कथा में अप्पन सब हाल कह सुनौलक। नाव-गाँव सुन के राजकुमारी जान गेलन, कि ई हम्मर मरद हथ, आउ जोर-जोर से रोवे लगलन। ई सुन के राजकुमारी के बाप भी उहाँ आ गेलन, आउ छूटुकना से तेल माँगलन। ऊ तेल लगावे लगल, तो राजा पूछलन कि ओकरा से का कह देलहीं, कि ऊ रोवे लगल। छूटुकना राजा से भी ओही अप्पन कहानी कह सुनौलक। राजा के भी नाव-गाँव सुन के आँख से आँसू आ गेल, आउ तेल लगाना छोड़ा देलन। फिन राजा नउआ के बोला के उनकर हर-हजामत बनबौलन, आउ नेहा-धोआ के राजसी पोसाक पेन्हवलन। इहाँ से उनका पर से **विपत** उतर गेल।
 
कुछ दिना के बाद दूनो बेकती हाथी-घोड़ा, लाव-लसकर के साथे घरे चललन, तो बहिन के गाँव में कुआँ पर रुकलन आउ दाई से खबर देलन, तो बहिन दउड़ल आयल। राजा धरती के फाटे कहलन तो धरती फाट गेल, आउ माठा-पीठा ज्यों-के-त्यों मिलल। बहिन देख के छाती-मुक्का मार के ओहिजे मर गेलन। फिनो राजकुमार अप्पन रानी के ले के अप्पन घरे चल अयलन। इहाँ फिनसे अन्न-धन सोना पहिलहीं नियन हो गेल। राज-पाट भी मिल गेल। राजकुमार माय के साथे खुसी-खुसी रहे लगलन। अइसहीं एक रोज सब के विपत से छुटकारा मिलऽ हे। 
---
slug: "/mft-lobh-maran"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "लोभ से मरन"
---
एक दफे एगो राजा आठ वजीर जंगल में सिकार करे गेलन तो राह में एगो आन्हर भिखारी के देख के रुक गेलन। ओकर भीरू जाके पूछलन, आउ कुछ देवे लगलन तो ऊ कहलक कि हम न लेम। राजा वजीर से पाँच रुपेया देवे ला कहलन । ऊ लेवे ला तइयार न होयल । पाँच से दस, दस से बीस, बीस से सौ, सौ से हजार, इहाँ तक कि आठ लाख रुपेया तक देवे ला राजा तइयार होयलन, तइयो ऊ न लेलक। फिनो आधा राज-पाट भी न लेलक, तो राजा ओकरा मुँहमाँगा देवे ला दरबार में बोलवलन। दोसर दिन भिखारी राजा किहाँ गेल। राजा कहलन कि तोरा का चहवऽ ? भिखारी कहलक कि हमरा ''दू थप्पड़ मार के जे देम से हम ले लेम।'’ थप्पड़ हम काहे मारम ? एकरा का कारन हे ? अपने राजा के पूछला पर भिखारी अप्पन सब हाल सुनावे लगल।
 
हम पहिले पच्चास गदहा पर बेपार करऽ हली। एक समै पच्चासो गदहा पर सौदा लाद के चलल आवइत हली, तऽ राह में एगो कुटिया मिलल। ऊ में एगो साधु रहऽ हलन । हम पानी उनी पी लेली, तो साधु जी हमरा से पूछलन कि तोर का हाल हे?  कइसे रोजगार चलऽ हे ?  तो हम अप्पन दुःख उनका से सुनौली। ऊ दया कर के हमरा एगो पहाड़ के खोह में ले गेलन । उहाँ हम्मर एगो आँख में काजर लगा देलन आउ कहलन कि तूं आँख मूँद ले । हम मुँदली तो साधु जी उहाँ पानी छींटलन, आउ हमरा आँख खोले ला कहलन। हम आँख खोलली तो पन्ना, पोखराज, हीरा आउ लाल से ऊ खोह के भरल देखली, आउ महात्माजी के न पउली। 

हम पच्चासो गदहा पर लाल-जवाहर लाद ले ली। ओमें पच्चीस गो साधुजी के कुटिया पर छोड़ देली, आउ पच्चीस गदहा पर लाद के पन्ना-पोखराज, हीरा-लाल ले के घरे आ गेली। ओकरा बाद फिनो साधु जी के पास जाके ओही पच्चीसो गदहा पर के समान लादके घरे चल अइली। तइयो मन में संतोख न भेल, तऽ फिनो साधु जी के पास अइली, आउ कहली कि एगो आँख में काजर लगावे से तो एतना मिलल, किरपा कर हमर दूनो आँख में काजर लगा दिहीं। साधु जी हम्मर बात सुन के मना कयलन, बाकि हम न मानली, तो ऊ हम्मर दूनो आँख में काजर लगा देलन। काजर दूनों आँख में लगे से हम आन्धर हो गेली। ऊ दिन से हम भिखारी हो के दुख भोगइत ही। अब सब देवेओला से कहऽ ही कि कुछ दे, आउ दू थप्पड़ लगा दे, जेकरा से हम्मर अप्पन करनी के फल पावइत रहीं। एही से हम अपने से कहली कि कुछ देवे के बदले हमरा दू गो थप्पड़ लगा दिहीं! 
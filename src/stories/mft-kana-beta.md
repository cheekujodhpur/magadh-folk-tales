---
slug: "/mft-kana-beta"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "काना बेटा"
---
एगो राजा के सात गो बेटा हलन । जब ओहनी पढ़-लिख के तइयार होलन, तऽ नोकरी के खोज में निकललन। सबसे छोटा बेटा काना हल। ऊ असानी से कोई के फेरा में न पड़ हल। जाइते-जाइते ओहनी एगो सुन्नर महल देखलन। भइवन के लालच समा गेल कि ई बाहर से तो एतना चमकइत हे, भीतरे एकरा में का नऽ का भरल होयत! से ओहनी ओकरा में सेन्ह मारे लगलन, तो भीती गिर गेल आउ ओकरा तर दूगो जता के मर गेलन। फिनो आगे बढ़लन, तो ओहनी एगो नदी देखलन। ओकरा में एगो बड़ी सुन्नर लड़की दहल-चलल आवइत हल। ओकरा देख के दू भाई तो छाने ला चभाक-भाक नदी में कूद गेलन, बाकि पैरे नऽ आवऽ हल, से ओकरे में डूब के मर गेलन। तीन भाई आगे बढ़लन तो दूगो भैंसा लड़इत हल। भैंसवा अइसन खदेरलक, कि दू भाई तो ओकर चपेट में आ गेलन, आउ ओहिजे मर गेलन। एगो काना बेटा बचल आउ लौट के घरे आ गेल।  

काना बेटा के घरे अयला पर राजा पूछलन -' 'कहऽ बेटा, दुनियाँ के रीती'', तो बेटा कहलक कि ''दूगो मर गेलथुन चपा के भीती।'' बाप अफसोस में हो गेल, आउ बोलल कि ''आहा!'' काना बेटवा जबाब देलक कि ''दूगो नदी में गेलन दहा।'' राजा सोचलक कि मजाक करइत हे, से ओहू कहलक कि ''ऐसा?'’ तऽ काना फिनो कहलक कि ''दू गो के मारलक भैंसा।'’ ई पर राजा बोललन कि ''सच्चे!'' तो काना बेटवा झट से जबाब देलक कि ''हमहीं तो एगो काना बच्चे!'' राजा काना के जबाब सुन के चुप हो गेलन, आउ दंग रह गेलन कि कइसन ई नालायक बेटा जनम लेलक हे? ठीके कहल गेल हे कि ''अन्हरा, लँगड़ा, काना, विरले भलमानुस जाना!'’ 

---
slug: "mft-andher-nagari"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "अँधेर नगरी चौपट राजा"
tags: "satire, justice, absurdity, authority, morality"
---
एगो हुरहुंगपुर नगरी में भाजी आउ खाजा एके भाव बिकऽ हल। उहाँ के राजा ई बात के छूट देले हलन] कि सब चीज एके भाव से बिके के चाहीं। एक रोज ऊ राज में एगो महतमा अपन चलाँक चेला के साथ अयलन। चेला उहाँ के रीत-बेबहार देख के कहलक कि ई जगह रहे लायक न हे! महतमा पूछलन कि काहे? तऽ चेला कहलक कि ''एगो गिरहथ छव गो कोहड़ा बेचे ला बजार में ले गेल, तो न बिकलई। राजा के बराहिल पहुँचलन आउ ओकरा से उगाही माँगलन। उहाँ सात गो से कम उगाही न लेल जा हल। से बराहिल पूछलक कि तू छवे गो कोहड़ा काहे लवले हैं। ई से ओकर कोहड़ा लावे ओला दोहा भी छीन लेल गेल। राजा भिर ऊ न्याय ला गेल, तो राजा भी ललकारलन, कि तू छवे गो बेचे ला काहे लवले हलें? सार के धर पकड़!'' ई बात कह के चेला कहलक कि ''बाबा इहाँ मत रहूँ!'' महतमा कहलन कि ''इहाँ सब चीज सस्ता तो मिलऽ हे। हिआं से नऽ चले के चाहीं!'' बाकि चेलवा नऽ रहल। ऊ उहाँ से चल के दोसर जगह रह गेल, आउ कह देलक कि जरूरत पड़तो तऽ बोला लिहॅऽ! 

दिन बीते लगल। कुछ दिना के बाद एगो सेठ हीं चोरी होवे लगल, तो माटी से जता के चोर मर गेल। अन्हारे बेर सोहरत भेल कि सेठ हीं चोरी हो गेल। एगो मेहरारू चोर के माटी तर चँपायल देखलक, तो ऊ ओकरे मरदाना हल। ऊ राजा हीं मोकदमा कैलक कि ''हम्मर मरद चोरी करइत सेन (सेंध) के माटी से जँता के मर गेलन हे, हम का खाईं?'’ राज के पेयादा छूटल आउ सेठ के पकड़े चलल। से पकड़ा के राजा के दरबर में गेलन। राजा पूछलन कि तूं अइसन मकान काहे बनवलें हलऽ, कि चोर जँता के मर गेल। अब ओकर बाल-बच्चा के परवरिस कउन चलावऽ हई?'’ सेठ कहलक कि ''एकरा में हमरा का कसूर हे? एकरा में तो माटी-फेरवा के दोस हे, ऊ कइसन माटी फेरलक कि सेन देइत माटी गिर गेल, आउ चोर जँता के मर गेल!'' मकान बनावे ओलन मजूर बोलावल गेलन। ऊ सब कहलन कि तऽ सरकार हमनी के दोस न हे। ऊ तो खाली माटीफेरवा के दोस हे, जे बढ़िया से माटी न फेरलक हल! माटीफेरवा पकड़ा के आयल, आउ कहलक कि ''सरकार, हमरा कोई दोस नऽ हे। ऊ समय एगो रंडी जाइत हल, जेकरा पर हमर नजर पर गेल, आउ धेयान टूट जाय से, ऊ समय उहाँ पर माटी बढ़िया से न मिल सकल!''

राजा के फिनो हुकुम भेल, आउ रंडी के पकड़ के लावल गेल। ऊ कहलक कि ''हमर एकरा में तनिको दोस नऽ हे सरकार! एगो हमर दोस्त हल, हम ओकरे से मिले जाइत हली!'' एकरा पर रंडी के दोस्त के पकड़ल गेल आउ राजा के दरबार में पहुँचावल गेल। राजा ओकरा फाँसी के हुकुम देलन। ऊ दूबर-पातर अदमी के गरदन भी पतरे हल, जेकरा से फाँसी गरदन में सटबे न करे। फँसियारा आन के राजा से कहलक कि ''सरकार, ई तो एतना पतरा हे, कि फाँसी में एकर गरदन सटबे न कर हे!'' ई पर राजा बोललन कि ''एकर ओजी में मोट घेंची ओला अदमी के ला के फाँसी दे दे!'' राजा के पेयादा एगो मोट बाबा जी के पकड़ के लवलक। ऊ मोट बाबा जी एक दिन के समय माँगलन। राजा दोसर दिना आवे ला कहलन। 

बाबा जी अप्पन चेलवा के पास गेलन आउ अप्पन हाल कहऽ सुनौलन। चेलवा कहलक कि ''चलीं, एगो उपाय हे। उहाँ चल के हमनी राजा भिरी कहीं कि ''हमरा फाँसी दीहीं, हमरा फाँसी दीहीं!'' ई तरी बतिया के ओहनी राजा के सामने हाजिर होयलन, आउ अपने में धक्का-धुक्की करे लगलन कि ''हम फाँसी परम- तऽ दोसरका कहे कि हम फाँसी परम !'' ई हाल देख के राजा जी दूनों के बोलौलन आउ पूछलन कि ''बात का हे?'’ चेलवा कहलक कि ''ई घरी अयसन मुहुरुत बीत रहल हे, कि ई बेरा जे फाँसी परत, ऊ सातो द्वीप के राजा होयत!'' ई सुन के राजा खुसी से अपने फाँसी पड़ गेलन। 
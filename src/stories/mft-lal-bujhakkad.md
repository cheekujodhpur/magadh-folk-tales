---
slug: "/mft-lal-bujhakkad"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "लाल बुझक्कड़"
---
चार गो साथी हलन । एक दिन बतिअयलन, कि हमनी के कहीं घूमे के चाहीं । सड़क पर जाइत हलन, तो ओकरा पर गोड़ के चिन्हा देखलन। ऊ में से एगो कहलन कि इयार एगो अउरत गेलवऽ हे। दूसरका बोलल कि ऊ अउरत गर्भिनी हल। तीसरका कहलक कि ऊ भाग के गेल हे। चउथा कहलक कि ऊ उत्तर तरफ गेल हे। आगे बढ़लन तो फिनो एक साथी बोलल कि इयार, ई राह से एगो ऊँट गेल हे। दोसरका बोलल कि ओकरा पर कुछ लादल हे। तीसरका बोलल कि ऊपर कुछ लादल तो हे, बाकि सवार नऽ हे। चउथा का बोलल, कि ऊ ऊँट एक आँख के कान हे। 

तब तक औरत वाला आउ ऊँट वाला खोजइत ओहनी के पास पहुँचलन। ओहनी सब बात सुन लेलन, आउ कहलन कि तोहनी चोर मालूम पड़इत हें, काहे से कि सब बात बता देइत हैं। औरतिआ आउ ऊँटवाओलवा कहलन कि तोहनी बता दऽ न तो सजाय दिलबवऽ। सुन के चारो बोललन कि हमनी चोर नऽ ही। हमनी लाल बुझक्कड़ ही। एकरा पर भी ओहनी नऽ मानलन, आउ राजा के पास ले गेलन। रात हो जाय से राजा फैसला नऽ कैलन आउ ओहनी छवो के रख लेलन। रात के राजा के यहाँ खाना-पीना करे लगलन, तो एगो कहलक भात सामजीरा चाउर के हे। दोसरका कहलक कि बासी हे, तो तीसरका कहलक कि तेवासी हे। चउथा कहलक कि ई मांस कुत्ता के हे। राजा एहनी के बात सुन लेलन। 

सबेरे राजा के कचहरी लगल, तऽ ऊ चारों से पूछलन कि खाइत खानी का-का बोलत हलऽ ? से कहऽ! ओहनी रात के सब बात कहऽ सुनौलन। राजा कहलन कि सामजीरा के चाउर बासी कइसे हल, खसी के मांस कुत्ता के कइसे हो गेल? ई बात के जबाव दे न तो गड़हारा भरा देबउ। तब लाल बुझक्कड़वन कहलन कि अपने के हिऔँ चाउर कूटा के कहाँ से आयल? राजा कहलन कि किसान हीं से ! तो किसान के बोलाबल जाय। राजा किसान के बोलौलन तो लाल बुझक्कड़ पूछलक कि ई बतावऽ कि धनवा तू तुरते कुबार के रोपले हलऽ कि दू दिन के बाद?  किसान कहलक कि कुबार के ओही दिन नऽ रोपली हल। काम में बझ गेली हल, से दोसर दिन रोपली, आउ थोड़े मोरी बच गेल, तो तेसर दिन रोपली। तब बुझक्कड़वन कहलन कि हजूर बासी भेल कि नऽ ? राजा मान गेलन। 

फिन राजा मांस के बारे में पूछलन तो बुझक्कड़ खसी ओला के बोलौलक। ऊ कहलक कि हम खसी के कुत्ती के दूध पिया के पोसली हल। राजा समझ गेलन कि खसी में कुत्ता के मांस हल। फिन लाल बुझक्कड़ कहलक कि राजा कमअसल हथ। ई सुन के राजा बिगड़ गेलन। एकरा पर दोसरका बुझक्कड़ कहलक कि काहे ला बिगड़इत ही सरकार, अपने अप्पन मतारी से जा के पूछ लिहीं! तब राजा माय से पूछलन, तो कहकथिन कि नऽ बेटा, तू तो असल हें। राजा कहलन कि सच-सच नऽ बतयबें, तो हम अप्पन मूँड़ी काट के मर जबउ। ई सुन के माय घबड़ा के कहलन कि जब हम रजस्वला हली, आउ नेहा धोवा के सिंगार कैले आवइत हली, तऽ हम्मर नजर एगो चमार पर पड़ गेल हल। ई से तू कमअसल हो गेलें। राजा ई सुन के अप्पन फुलबाड़ी में से एगो अनार तुड़़लन, आउ ओकरा एगो बरतन में बंद करके लाल बुझक्कड़ के पास भेजलन, आउ अपने आन के ओहनी के कह देलन कि तोर बात ठीक हवऽ, बाकि ई बतावऽ कि बरतन में का बंद हे? लाल बुझक्कड़ में से एगो कहलक कि हे तो इयार बाकि गोले-गोल हे। दूसरका कहलक कि गोले-गोल तो हे, बाकि दानेदार हे, तो तेसरका कहलक कि लाले-लाल हे। तऽ चउथका कहलक कि सीधे नऽ कहऽ कि अनार हे । राजा ई जबाब सुन के नालिस करें ओलन के कहलन कि एहनी चोर नऽ हे, लाल बुझक्कड़ हे !
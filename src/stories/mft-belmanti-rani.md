---
slug: "/mft-belmanti-rani"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "प्रेम-कथा"
title: "बेलमंती रानी"
---
कोई गाँव में एगो यादव के चार लइकन हलन। चारों के माय-बाप मर गेलन, तो भाई लोग सोचलन अब बाहर चल के कमाय-खाय के चाहीं । तीन भाई के बिआह हो गेल हल बाकि छोटका कुँआरे हल। से तीनो बड़कन भाई अप्पन मेहरारू से समझा के कहलन कि हमनी परदेस, कमाय जाइत ही, तोहनी हमर छोटका भाई के आदर-सत्कार से रखिहँऽ । तीनो भउजाई देवर के बढ़िया से रखे लगलन। बाकि सब देवर से पूछथ कि तूं हमर बहिन से सादी करबऽ हो? हाली-हाली ओकरा से पुछला पर छोटका भाई घर-दुआर छोड़ के बाहर जाय ला तैयार हो गेल, तऽ भउजाई सब कहलन कि देखब न कि तू बेलमंती रानी से सादी करके लयबऽ । 

छोटका भाई बेलमंती रानी के खोज में निकललन। जाइत-जाइत जंगल में पहुँचलन, आउ एगो साधु के कुटी भीर गेलन । उहाँ जाके ओहिजा के घास-पात साफ कर के गाँजा चढ़ा के सुत्थर जगह पर रख देलक। साधु जी उठलन तो गाँजा चढ़ल देख के सगरो देखे लगलन कि कउन गाँजा चढ़ा देलक हे? एगो लड़का के देख के बोलौवलन तो लड़कावा उहाँ आयल। साधु जी पूछलन कि- बच्चा, तूं का चाहता है? लड़कावा कहलक कि हम बेलमंती रानी से बिआह करे ला चाहइत ही। साधु जी कहलन कि तू एही रस्ता से चल जो, एगो बेल के पेड़ मिलतो, जेकरा में एक्के गो फर होतो। ऊ फल के तोड़ के ले अइहें। बाकि पीछे घुर के मत देखिहें । जहाँ देखने कि जर के भसम हो जयवे । लड़कावा जाके फल तोड़ले आवइत हल कि रस्ते में घुर के देखे लगल । देखते ही ऊ जर के भसम हो गेल। इहाँ साधु जी अहर देखइत हथ पहर देखइत हथ, बाकि ऊ काहे ला आवे जाय? आसा-पुराई न देख के साधु जी उहाँ से चललन तो राह में ओकरा जल के राख होयल देखलन। राख उठा के साधु जी फूँक देलन तो लड़कावा जी उठल। अबरी साधु जी ओकरा समझा-बुझा के भेजलन कि ई बेरिया कोई हालत में न देखिहें । ऊ फिनो ऊहाँ गेल आउ बेल तोड़ के ले आयल । राह में घुर के न देखलक । साधु जी कहलन कि घरे जा के बेल फोरिहें ! 
 
लड़कावा बेल ले के घरे चलल । राह में घर के नजीके में ओकरा पिआस बुझायल । से ऊ एगो कुआँ पर बइठ के पानी पीये के उपाय करे लगल । कुआँ पर जयते बेल हाथ से छूट गेल आउ गिर के फट गेल। ओकरा से बेलमंती रानी निकल आयल- खूब सुन्नर, बढ़िया कपड़ा आउ गहना पहिनले। तब ओकर मरदाना डोली लावे गाँव में गेल। तलगुत बेलमंती रानी के पियास लग गेल। एन्ने एगो चमइन कुआँ पर पानी भरे आयल । ओकरा से बेलमंती रानी पानी माँगलक तो चमइनियाँ ओकरा डोल धरा देलक । रानी पानी भरे लगल तो चमइनियाँ ओकर सब गहना-गुड़िया आउ कपड़ा लत्ता ले लेलक आउ ओकरा कुइयाँ में ढकेल के अपने पहिन लेलक। सब कपड़ा आउ गहना पहिन के ऊ चुकुमुकु बइठ गेल। जब छोटका लड़कावा डोली-खटोली लेके आयल तो ओकरे रानी समझ के डोली में बइठा के घरे ले गेल। 

सादी-बिआह के तइआरी होवे लगल। तैयारी में एक दिन चारो भाई बाहर जा रहलन हल कि ओही कुआँ पर पानी पीये गेलन। सबसे पहिले बड़का भाई बालटी-कुआँ में डाललन तो ओकरा में बड़ी सुन्नर फूल देखलन। ऊ ओकरा छाने ला चाहलन बाकि केतनो उपाय कयला पर फूल न छनायल। फिनो मँझिला भाई आउ सँझिला भाई कोरसिस कयलन बाकि फूल न छनायल । तो अंत में छोटका भाई कुआँ में डोल डाललन । फूल एक पोरसा ऊपरे उछलके बालटी में आ गेल । घरे आके फूल रखे ला देलन, तो चमइनियाँ ओकरा बाहर राख पर फेंक देलक। उहाँ फूल-साग जम गेल। साग कबार के लावल गेल आउ बनावे ला ओकरा देल गेल, तो ओकरो चमइनियाँ फेंक देलक । फिनो बेल जम गेल। एगो माली देखलक तो ओकरा कबार के ले गेल आउ कहलक कि फरतवऽ तो तोरा आधा बाँट के देबवऽ । जब बेल फरल तो एक्के गो । से लड़कावा कहलक कि अबरी हमरा दे दऽ फिनो फरतवऽ तो तूं ले लिहँऽ । बेल लेके ऊ घरे आयल तो ओकरा फोड़लक आउ ओमें से बेलमंती रानी निकल आयल। फिन तो चमइनियाँ के गड़हरा खान के ओकरा में भरा देल गेल, आउ बेलमंती रानी से ऊ सादी कर लेलक । ई तरह से इरखा में कहल बात के ऊ भारी तकलीफ सहके भी पूरा कयलक । अदमी के कोई काम अइसहीं पूरा करे के चाहीं। 
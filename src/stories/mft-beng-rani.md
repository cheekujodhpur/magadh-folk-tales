---
slug: "/mft-beng-rani"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "बेंग रानी "
---
एगो सुग्गा हल । ऊ गेहूँ चुनलक, आउ सुखा-बना के पिसलक, आउ सवा सेर के एगो लिट्टी लगौलक। लिट्टी जब खाय लगल, तो एगो उछिलइत बेंग आयल। बेंग के देख के सुग्गा बोलल-  ''बेंग रानी, बेंग रानी, लिट्टी लेबे ?'’ बेंगवा बोलल कि ''देबऽ तो खयबे करम, न तो टुकुर-टुकुर देखइत रहम!'' सुग्गा एगो लिट्टी ओकरा दे देलक, आउ पूछलक कि ''आउ लेबे'’ ई तरह सुग्गा देइत गेल, आउ बेंग लिट्टी खाइत गेल। अंत में बेंगवा सुगवो के खा गेल। आगे बढ़ल तो बकरी के चरवाहा मिलल। बेंगवा बोलल कि ''बकरिया के चरवहवा भइया! बकरी के दूध पीये देबें?'’ चरवहवा जबाब देलक कि ''मारम लात कि भरते निकल जतऊ। बेंग आउ बकरी के दूध पीबे?'’ बेंगवा कहकई - ''सवा सेर के लीट खइली, सुगा अइसन मीठ खइली, तोरा खाइत का बड़ा देरी लगत?'’ एतना कह के ऊ चरवहवा समेत बकरी के खा गेल। आगे बढ़ल तो गाय के चरवाहा भेंटल तो बोलल कि ''गइया के चरवाहा भइया! गाय के दूध पीये देवें?'’ चरवहवा बोलल कि ''मारम लात तो भरते निकल जतऊ! अदमी के ठेकाने नऽ हे, आउ बेंग हो के गाय के दूध पीबें?'’ तब बेंगवा कहकई कि ''सवा सेर के लीट खइली, सुग्गा अइसन मीठ खइली, बकरी के चरवाहा खइली, तोरा खाइत का बड़ी देरी लगत !'' कह के ऊ गाय समेत चरवाहा के खा गेल। 

ओकरा बाद भइँस के चरवाहा के आउ राजा के पनभरिन के भी खा गेल, आउ सड़क पर चलल जाइत हल, कि एगो बराती जाइत मिललई। वर के पालकी देख के बेंगवा बोलल कि ''कहरवा भइया! हमरो पालकी पर चढ़ेंबें?'’ कहरवा बोलल कि ''मारम लात कि गेंदें निकल जतउ !'' बेंगवा बोलल कि ''सवा सेर के लीट खइली, सुग्गा अइसन मीठ खइली, बकरी के चरवाहा खइली, गाय के चरवाहा खइली, भइँस के चरवाहा खइली, राजा के पनभरिन खइली, तोरा खाइत बड़ा देरी लगत?'’ एतना कह के बरात समेत ऊ वर-पालकी के खा गेल। ई सब खयला के बाद ओकर पेट भारी हो गेल, तो बेंगवा सड़क पर पड़ल हल। आगे से एगो हाथी आ रहल हल। हथिवान कहलक कि ''हट रे, न तो तोर पेट फट जतउ !'’ बाकि बेंग टस से मस न भेल। हाथी बेंग के पीठ पर चढ़ गेल, आउ ओकर पेट फट गेल, तो सुग्गा लिटी के ले के उड़ गेल, बकरी के चरवाहा बकरी ले के घरे चल गेल, गाय-भइँस के चरवाहा अप्पन गाय-भइँस के ले के घरे चल गेल। राजा के पनभरिन राज के दरबार में पानी ले के चल गेल । बराती के सब लोग वर-पालकी के साथे बरात चल गेलन। बेग उहँईं फट के मर गेल। अजीरन खाय के एही दसा होबऽ हे ! जादे लोभ फट के निकल जा हे! 
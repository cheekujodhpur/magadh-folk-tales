---
slug: "mft-beshkeemati-baat"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "तीन गो बेशकीमती बात"
tags: "prince, adventure, wisdom, danger, heroism"
---
एगो राजकुमार हलन। उनका घूमे-फिरे के बड़ा सौक हल। राजा के महामंत्री बूढ़ा हलन, बाकि दीन-दुनिया काफी देखले-सुनले हलन। ऊ जे सलाह दे हलन, ओकर एक-एक बात बेशकीमती होवऽ हल।

एक बेरिया के बात हे कि राजकुमार के मन में देस-विदेस घूमे के मन कैलक। ऊ अप्पन मन के बात अप्पन बाबू जी से कहलन। बाकि ऊ उनकरा अप्पन आँख तर से ओझल होवे ला न चाहऽ हलन। एन्ने राजकुमार अप्पन जिद्द पर अड़ल हलन, से ऊ महामंत्री जी से राय मँगलन। महामंत्री जी कहलन कि ''देस-परदेस घूमे में कउनो हरज न हे। घूमे से अनुभव बढ़ऽ हे। बाकि हम राजकुमार के तीन गो बेशकीमती बात बतावऽ ही। ऊई तीनों बात के ध्यान में रखतन तऽ कभियो मुसीबत में न पड़तन!''

राजकुमार पूछलन कि ''ऊ तीन गो बेशकीमती बात कउन-कउन हे? तऽ महामंत्री जी कहलन कि ''देखऽ बेटा! जहाँ कहीं जइहऽ, हमेशा चौकन्ना रहिहऽ। ई पहला बात हवऽ।'’ 

''जहाँ कहीं बैइठिहऽ, तऽ ठोक-बजा के बइठिहऽ।'' ई दूसर बात हे, आउ तीसर बात कि ''अप्पन हरवा-हथियार के कभियो अलग न रखिहऽ। अइसन रखिह कि झट से ओकरा से अप्पन रच्छा कर सकीं!''
 
राजकुमार तीनों बेशकीमती बात के अप्पन गाँठ बाँध लेलन, आउर देस-परदेस घूमे चललन। ऊ अप्पन सबसे तेज भागेओला घोड़ा पर सवार हलन। राह में तीन गो ठग उनका देखलक आउ पाछा लग गेल। उन सब के विचार राजकुमार के लूट लेवे के हल। राजकुमार महामंत्री के पहलका बात के मोताबिक चारों ओर चौकन्ना होके चल रहलन हल। ऊ अप्पन घोड़ा के एतना तेज दउड़यलन, कि तीनों ठग काफी पीछे छूट गेलन। तब तक अधरतिया हो गेल हल। ऊ एगो भारी जंगल के पास हलन, से एगो बड़का बढ़िया मकान देख के रात में ठहरे ला सरन माँगलन।

ऊ मकान में रहे ओला सब अदमियन बड़ी आदर-मान से उनकरा अन्दर ले गेलन, आउ एगो पलंग पर मनुहार से बइठे ला कहलन। राजकुमार बइठे ला जा ही रहलन हल, कि उनकरा महामंत्री जी के दूसरका बात इयाद आ गेल। ऊ सहसा पलंग पर अप्पन लात बजड़लन त ऊ टूट के बिखर गेल। पलंग के नीचे एगो कुआँ हल, जे नंगा भाला आउ तलवार से भरल हल। ओमे गिरे ओला के बचे के कोय उम्मीद न करल जा सकऽ हल। 

मकान में रहे ओला अदमियन सब लुटेरा हलन। राजकुमार उनकरा चाल समझ गेलन। ऊ झट से अप्पन तलवार खींच लेलन, आउ सब के पल भर में ढेर कर देलन। ऊ मान गेलन कि महामंत्री जी के तीनों बात बेसकीमती हल। जब ऊ लौट के अयलन, तऽ सब खिस्सा राजा के सुनवलन। राजा महामंत्री जी के आउर माने लगलन।
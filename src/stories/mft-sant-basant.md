slug: "mft-sant-basant"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "प्रेम-कथा"
title: "चतुर राजकुमारी"
---
एगो जंगल में गाय आउ सेरनी रहऽ हले । दूनो में खूब दोस्ती हले । दूनो के एगो के दोसर बिना चैन न रहऽ हले। एको छन दूनो अलगे न हो हलन। दूनो गाभिन होयलन आउ दूनो के बच्चा जलमल । ऊ दूनो के बचवन में ही खूब इयारी हो गेल । दूनो एके साथ रहे, खाय-पीय आउ खेले। गते गते ओहनी सेआन हो गेलन । 

एक दिन गइया आउ सेरनिया एगो झरना में पानी पीअइत हले। गइया उपरे आउ सेरनिया नीचे पीअइत हले। गइया के मुँहमो के लेरवा सेरनिया के मुँहमाँ में पनिया के साथे गेल। ओकरा बड़ी मीठा लगल । सेरनिया सोचलक कि जेकर लारे एतना मीठा हे, ओकर माँस केतना मीठा होतई । ई सोच के सेरनिया गइया के मार के ओकर माँस खा गेल । ऊ आन के अकेले अप्पन माँद में बइठल हल कि ओकर बचवा आउ बछड़वा आयल । सेरवा अप्पन मइया से पूछलक कि 'मइया, मँउसी न हउ' त सेरनिया बोलवे न करे। 

सेरवा बड़ी जिद्द कयलक । अब सेरनिया के सच्चे बतिया कहे पड़ल । सब बात सुन के सेरवा अप्पन मइया के भी मार देलक । अब सेर आउ बछड़ा दूनो एक साथ रहे लगलन । एक दिन सेरवा एगो बेपारी के बैल मार के खैलक। ओकर घंटिया के लेले आयल । ऊ घंटिया के बछवा के देके कहलक कि 'ले, जब कहीं चरे जइहें, आउ तोरा पर खतरा अतउ तऽ ई घंटिया के बजइहें ! हम तुरत पहुँच जबउ !' 

एक दिन बछवा सेरवा के परीछा लेल चाहलक । ऊ घंटी बजावे लगल । ऊ घड़ी सेरवा हरिन के पकड़े के ताक में हल बाकि घंटिया के अवाज सुन के दउड़ल । इहाँ आयल तो कोई बात न देखलक । पूछे पर कहलक कि हम अइसहीं देखऽ हली कि इयार आवऽ हथ कि न ! एकरा बाद फिनो एक दफे बछड़वा एगो सिकारी के हाथ में पड़ गेल । अबरी ऊ बड़ी बार घंटी बजौलक । सेरवा भी घंटी के अवाज सुनलक बाकि सोचलक कि बछवा तो कभी-कभी अइसहीं घंटी बजा दे हे । ऊ एगो सिकार पकड़लक हल से ओकरा खा के उहाँ चलल । उहाँ आयल तो देख हे कि बछवा के तो सिकरिया चीड़-फाड़ देलक हे । सेरवा बड़ी दुखी भेल बाकि अब पछतावे से का होत हल। सेरवा सिकरिया से कहलक कि 'तू हम्मर इयार के तो मारिए देलें, बाकि एगो काम कर तो बचवें ! लकड़ी चुन के एगो चिता बनाव । ओकरे पर हम्मर इयार के जला दऽ !' सिकारी के ओइसने करे परल । जब चिता जले लगल तो सेरवा भी ओकरे में कूद गेल आउ बछड़वा के साथे जर गेल । ई तरह दूनो इयार एके चिता पर जर गेलन । कुछ दिन के बाद ओही जगह पर दूगो एकतनहा बाँस उग गेलक । 

एगो राजा के एगो लड़की हल। ओकरा कहना हल कि हम ओइसने बाँस के मँड़वा में सादी करम जेकरा में दूगो एकतनहा बाँस होय । राजा के अदमी खोजइत खोजइत ओही जगह पहुँच गेल । ऊ बाँस काट के ले गेल। ओही बाँस के मँड़वा में राजा के लड़की के सादी होवे के तैय होयल । जउन समय लड़की के सेनूर पड़े लगल ओही समय बाँस फट गेल आउ ओकरा से दूगो बालक निकलल। राजा ऊ दूनो बालक के पोसलन । राजा के आउ कोई लड़कन न हले। राजा के दोसर सादी हल। रानी नया हलन। दूनो बालक के नाम संत-बसंत रखल गेल । ऊ रात-दिन बढ़े लगलन। ओहनी नइकी रानी के अच्छा न लगऽ हलन। ऊ ओहनी के अपना हीं से हटावे चाहऽ हलक । 

एक दिन दूनो बालक गेंदा खेलइत हलन कि गेंदा उछिल के रानी के गोद में चल गेल । रानी के एकरा से बहाना मिल गेल । ऊ कोपघर में चल गेल। राजा ओकरा मनावे गेलन तऽ ऊ कहलक कि 'जब तक हम ऊ दूनो लइकन के करेजा पर नेहाम न तब तक हमरा सांती न होयत । हम तोर अउरत ही कि तोर बेटवन के भी ही? ऊ दूनो हमरा से मजाक करऽ हे । ऊ सब हमरा तनिक्को न सोहाय । हम ओकरा देखल न चाहीं !' का करे, राजा बेआधा के बोला के कहलक कि 'ऊ दूनो बालक के जंगल में मिला के ले जो, आउ ऊ सबके करेजा निकाल ले आव !' बेआधा ऊ दूनो बालक के जंगल में ले गेल । सब अपने में सोचे लगल कि ई अबोध लइकन के मारे से का फायदा?  एगो बूढ़ा बेआघा कहलन कि राजा के का पता हे? ई लइकन के छोड़ दे, आउ जनावर के करेजा ले जा के दे दे । ऊ दूनो बालकवन के दूर देस में जाय कह देलक, आउ बेआधा जंगली जानवर के कलेजा ले आन के राजा के दे देलक। रानी खुस हो के आराम से रहे लगल।
 
उधर दूनो भाई के चलते-चलते रात हो गेल। ओहनी एगो पेड़ के नीचे ठहरे के विचार कयलन। बड़का भाई सूत गेल आउ छोटका भाई बसंत रात के पहिला पहर में जंगली जानवर के डर से जागल रहल। ओही पेड़ तर एगो तोता आउ एगो मैना रहऽ हल। मैनवा तोता से कहलक कि एगो खिस्सा सुनावऽ । तोतवा कहलक कि 'आपबीती' सुनइअउ कि 'पर-बीती' मैनवा बोलल कि आपबीती तो रोज कहऽ हें, आझ पर बीती सुनावऽ । तोतवा एही दूनो भाई संत-बसंत के खिस्सा कहे लगल आउ एहनिए के पूरा खिस्सा कह देलक। बसंत सब खिस्सा सुनइत हल। खिस्सा खतम हो गेला पर मैनवा पूछलक कि तोरा में का गुन हउ? तू एकनी के का मदद कर सकऽ हे? तोतवा बोलल कि जे हम्मर माँस खायत ओकरा दोसरे दिन राज मिल जैतई । मैनवा कहलक कि जे हम्मर माँस खायत ओकरा मुँह में से दूगो लाल रोज निकलतई आउ कुछ दिना के बाद ओकरा आधा राज मिलतई । एतना कहके तोतवा-मैनवा बसंत जे आग लहरा के तापइत हले, ओकरे में गिर गेल आउ दूनो आग में पक गेल । बसंत सब बात सुनइत हल। ऊ मैनवा के माँस खा के संत के उठौलक । ऊ भी भुखले हल, से ओकरा तोतवा के माँस खिआ देलक । एकरा बाद संत जागल आउ बसंत सूत गेल।

कुछ देरी में एगो राछस ओही पेड़वा तर आ रहल हल । संत धनुस ले के ऊ राछस के खदेरलक । राक्षस भाग चलल । संत राछस के खदेरइत- खदेरइत बड़ी दूर तक गेल बाकि राछस नऽ पकड़ा सकल आउ भोर हो गेल। नगीचे में एगो सहर हल । ऊ सोचलक कि बजार हे से उहाँ गेल । ऊ गाँव के राजा मर गेल हल आउ कह गेल हल कि जे पहिला अनजान बेकती मिलतउ, ओकरे हम्मर राज-पाट दे दिहें । राजा के अदमी चारों तरफ बैठल हलन से ओहनी संत के देखते ओकरा के ले गेलन आउ ओकरा राजा बना देलन। संत राज के काज में फँस गेल आउ अप्पन भाई के भूल गेल । 

एने भोर में बसंत के नीन टूटल तो भाई के न देख के घबड़ा गेल। सोचलक कि उनका जंगली जानवर खा गेल, इया कि कहीं चल गेलन। ओकरा खोजइत-खोजइत कुछ दिन बीत गेल। एक तुरी बसंत के पिआस लग गेल तो एगो तलाब में मुँह धो के पानी पीये लगल। ओकर मुँह से दूगो लाल गिरल। बसंत के रात के बात इयाद पड़ गेल । सोचलक कि भाई के कहीं राज मिले के हल, से चल गेलन । ई भी एगो लाल के बेच के अपन खाय के इंतजाम कयलक आउ एगो जमा रखलक । एही तरह दू लाल बसंत के मुँह से रोज निकले लगल। एक लाल ऊ रोज जमा करे लगल। 

बसंत घूमते-घूमते एगो दोसर राज में चल गेल । ऊ राज में रात खानी एगो राक्षसनी आवऽ हल, जे गाँव के लोग के खा जा हल। राज उजाड़ हो जा रहल हल । कोई ओकरा डर के मारे के उहाँ रुके के हिम्मत न करऽ हल । राजा ढोल पिटा देलक हल कि जे ओकरा मार देत ओकरा आधा राज दे देव । बाकि कोई न तैयार हो हल । बसंत ओही सहर के बगीचे में पहुँच गेल। रात में बसंत एगो रोसनी देखलक तो पेड़ पर चढ़ गेल । तइयो ऊ राछसनी बसंत के सऊँसे निगल गेल। बसंत राक्षसनी के पेटे में छुरी निकाल के ओके चीरे लगल। राक्षसनी चिल्लाय लगल आउ सहर के ओर दउड़ल। सहर के लोग छिप के देखलन कि राक्षसनी बीच सहर में जाके चित्ते गिर गेल, आउ बसंत ओकर पेट चीर के जीते जी बाहर निकल गेल। राक्षसनी मर गेल। सहर के सब लोग बड़ी खुस होयलन आउ ओहनी बसंत के राजा के घरे ले गेलन । राजा बड़ी खुस होके ओकरा आधा राज-पाट दे देलक आउ अप्पन बेटी से बिआहो कर देलक । बसंत सुख-चैन से उहाँ राज करे लगल । 

उधर संत के कुछ दिना के बाद इयाद आयल तो भाई के खोजवावे लगल बाकि पता ओकरा कहीं न चलल । आखिर में ढोल पिटवा देलक कि जे 'संत.बसंत' के कहानी सुनावत एक हजार असर्फी इनाम देम। ई खबर बसंत के मिलल । ओकरा छोड़ के कोई दोसर तो ऊ कहानी न जानऽ हले, से कोई कहानी न कहलक । बाकि बसंत साधु के रूप धर के संत के राज के फुलवारी में जा के डेरा डाल देलक, आउ ओकर माली के बुला के ढोल पिटाय के हाल कहलक कि हम संत-बसंत के कहानी कहम, हमरा इनाम से का जरूरत हे, तूं ही इनाम ले लिहें । राजा के जाके कहऽ। राजा संत माली से सब बात सुनलक आउ समझ गेल कि हो न हो हमर भइवे हे । ऊ दौड़ के गेल आउ भाई से गले-गले मिलल । मलिया के ऊ इनाम दे देलक । ऊ अप्पन भाई के महल में ले गेल। कुछ दिन रहके बसंत अप्पन घरे चल गेल। दूनो भाई अप्पन-अप्पन राज चलावे लगलन ।

---
slug: "/mft-teli-bhai"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "बेंगवा के संतान"
---
एगो बेंग हल । एक समै ऊ रस्ता में कूदइत जाइत हल। ओही राह से एगो बड़का साँढ़ जाइत हल। सँढ़वा के लाती बेंगवा पर पड़ गेलई, तऽ ओकर पेट फट गेलई। ओकर पेट में से पाँच चीज निकलल- एगो बैल, एगो तेली, एगो बाघ, एगो बटेर आउ एगो सूअर! बटेर अपन चिरई के झुंड में चल गेल। सूअर अप्पन जमात में चल गेल। बाघ जंगल में चल गेल, बाकि तेलिया आउ बैला बच गेल। से बैला कहकई तेलिया से कि ''हमनी दूनों मिल के कमा-खा सकऽ ही। से तू एगो कोल्हू ले आवऽ, राजा से जमीन माँग के उहईं गाड़ दऽ। तेल पेर के बेचेए हमरो खिआवऽ आउ तूहूँ खा!'' 

तेलिया एही कयलक। ऊ रोज कमाय-खाय लगल। कुछ दिना के बाद तेलिया सादी कर लेलक, तब राजा के सिपाही के ओकर मेहररुआ पर लोभ समा गेल। सिपहिआ सोचलक कि कइसे तेलिया के मार दीं, आउ तेलिनिया के रख लीहीं। सिपहिआ के कुछ उपाय न सूझल, तो राजा से जा के कहलक कि ''राजा साहेब, तेलिया के एक सौ मन धान दीहीं, जे आठ दिन में कूट के लौटा दे, न तो खादे-भूसे भरवा दीहीं!'' राजा साहेब तेलिया के बोलावे ला चौकीदार भेजलन। चौकीदार के बात सुन के तेलिया राजा साहेब के पास दउड़ल गेल। उहाँ राजा कहलन कि ''तोरा आठ दिन में एक सौ मन धान कूटे ला हवऽ। न कूटब त खादे-भूसे भर देल जयबऽ। 

तेलिया घरे आन के अप्पन अउरतिया के कहलक। ऊ बतबकई कि तू बटेरवा भइया के पास जा के पूछ। ऊ उपाय बता देतवऽ। तेलिया बटेरवा भइया भिर गेल, आउ अप्पन सब हाल कहलक। बटेर कहलक कि ''तू सब धान ला के कहीं मैदान में रखऽ, कल्ह हमनी सब आयब!'' तेलिया आ के राजा किहाँ से सब धान ला के मैदान में रखलक। सुबह में झुंड के झुंड बटेर अयलन आउ घंटा भर में सब धान फोर के उड़ गेलन। तेलिया सब धान ओसा देलक। भूसा अप्पन घरे ठोक के राजा से कहलक कि चाउर सब ढोआ लीहीं। राजा आउ सिपाही तज्जुब खाय लगलन। इहाँ आन के देखलन तो चाउर तइयार हल। राजा घरे चाउर ढोवा लेलन। 

फिन सिपहियन सोचलन कि अब एकरा से कइसे बदला लेल जाय। राजा से जा के ऊ सब कहलन कि ''अस्सी बिगहा के पोखरा आठ दिन में बन्हवाऊ! जेकरा में भूर-कबार पानी रहे!'' राजा साहेब तेलिया के बोला के अपन हुकुम सुनौलन। तेलिया सुन के घर आयल आउ अउरतिया से कहलक! ऊ कहकई कि तू अपन सुअरिया भइवा भीर जा! तेलिया सुअर के झुंड में गेल, आउ अपन भाई से राजा के हुकुम कह सुनौलक। सुअरिआ कहकई कि घबड़ा मत, आज रात में पोखरा तइयार हो जतवऽ! तेलिया घरे आयल, तो रात में अनगिनत सुअर आन के पोखरा खान देलन, आउ चल गेलन। तेलिया पोखरा खनल देख के राजा के जा सुनौलक, आउ राजा देख के चकित रह गेल।

सिपहियन फिनों सोचलन कि ई तो कोई हालत में फंदा में न फँसइत हे। ओहनी फिन राजा से बाघिन के दूध मँगवावे ला कहलन। राजा सिपाही के बात सुन के तेलिया के बोलवलन आउ बाघिन के दूध माँगलन। तेलिया घरे आन के अउरतिया से कहलक। ऊ बतौलकई कि तू अपन बघवा भइया भीर जा। तेलिया जंगल में अयले, तो बघवन देख के गरजे लगलन कि ''हम खायम, हम खायम!'' तेलिया बोलल ''ई झुंड में हमर एगो भाई हथ, जे बेंग के पेट से जलमलन हे!'' एतना सुन के एगो बाघ बोलल कि ''हमरो बाबा कह हलन कि तूं बेंग के पेट से जलमले हे। अच्छे, कह भाई समाचार?'’ तेलिया राजा के हुकुम सुनौलक। सुन के बघवा एगो बाघिन के ले आन के खड़ा कर देलक, आउ कहलक कि ''जेतना मन हउ, ओतना दूध दूह ले!'' तेलिया टहरी में दूध दूह लेलक, आउ राजा के पास आ गेल। राजा आउ सिपहियन देख के कहलन कि ''अरे बदमाश! तूं बाघिन के दूध कहाँ से लयबें? हमरे से खेल खेलइत हैं?'’

तेलिया कहलक कि ''विश्‍वास न हवऽ, तो हम बघिनिये के ले-ले आवइत हिवऽ! फिनों ऊ जंगल में बघवा भइया के पास आयल, आउ सब हाल कहलक तो बघवा आउ बाघिन के साथे जंगल के बड़ी मानी बाघ चललन। आगे-आगे तेलिया आउ पीछे-पीछे बाघ-बाघिन के जमात, अइसन लगे कि कोई गड़ेरी भेड़ियन के ले-ले जाइत हे! ले जा के तेलिया राजा जी के दूरा पर सब बघवन के खड़ा कर देलक। राजा के देख के तो हवासे गुम पड़ गेल। ऊ तेलिया के गोड़-हाथ परे लगलन आउ कहलन कि ''तोरा हम आधा राज-पाट लिख देइत हिअउ, सब बाघ के हटा दे!'' तब तेलिया कहलक कि ''पहिले अपन सिपहियन के खादे-भूँसे भरा दऽ, आउ कुछ खस्सी ला के बघवन के खिया दऽ!'' राजा सिपहियन के खादे-भूँसे भरवा देलन। बघवन के खस्सी खिला के चला देलन। तेलिया आधा राज-पाट ले के दूनो बेकत आराम से राज करे लगलन। लोभ नास के कारण होवऽ हे। 
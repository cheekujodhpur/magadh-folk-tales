---
slug: "mft-shiva-parvati"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अलौकिक चमत्‍कार कथा"
title: "औघड़दानी शिव-पार्वती"
---
एगो हले राजा । ऊ बड़ी धनवान राजा हले। ओकरा ही खाय ओला कोई नऽ हले। अनाज से सब कोठी भर गेल हले से ऊ एक दिन अप्पन कोठी में आग लगा देलक । ओकर धुआँ अकास में उड़ल आउ इनरासन भी ओकरा से डोल गेल। उहाँ इनर भगवान समझलन कि कोई यज्ञ कयलक हे। ऊ आन के पूछलन कि ''ओ बच्चाए केंवाड़ी खोल । तूं काहे ला एतना धन जरवलऽ हे? का सोच के अइसन काम कयलऽ हे ?  राजा कहलन कि 'हमरा बड़ी मानी धन हले बाकि कोई खनिहारे नऽ हले ।'  भगवान कहलन कि तोरा एगो बेटा होतवऽ । तूं जहाँ बारह आम के एगो घउद के देखिहँऽ तऽ बायाँ हाथे मारिहँऽ आउ दहिना हाथे लोकिहँऽ । आन के अप्पन रानी के खिआ दीहँऽ । नौ महीना के बाद एगो लइका जनम लेतवऽ बाकि ऊ लइकवा बारहे बरस जितवऽ फिरो मर जतवऽ । 

राजा बारह आमओला घउद आन के रानी के खिया देलन। रानी के नौ महीना के बाद एगो लइका जनम लेलक । राजा ओकरा, खूब बढ़िया से पोसलन आउ पढ़ा-लिखा के बड़ा कयलन । जब बारह बरिस हो गेल आउ मरे के बेरा भेल तो लइकवा अप्पन माँय-बाप से कहलक कि अब हम बाहर जबव । राजा के लइका बाहर जंगल में चल गेलन। 

एने राजा आउ रानी रोयते-रोयते आन्हर हो गेलन । राजकुमार एगो पेड़ के नीचे बइठ गेलन आउ रोवे लगलन । ऊ जार-बेजार रोवइत हलन कि पार्वती जी आउ शिव जी ओही राह से सैर करे जाइत हलन। पार्वती जी रोवाई सुन के शिवजी से कहलन कि चलऽ देख लऽ कि ई जंगल में सुनसान में अकेले कउन रोइत है । शिवजी कहलन कि मेहरारू के नखरा होवऽ हे, अइसही रोइत होत। तऽ पार्वती जी कहलन कि तूं जयबऽ तऽ जा। हम देखे जाइत ही। तब दूनों परानी ऊ लइकवा के देखे अयलन ।  

पार्वती जी ओकरा से पूछलन तू काहे ला रोइत है । लइकवा कहलक कि अब हम तुरते दू मिनट में मर जायब। ये ही ला रोइत ही, ओहनी दूनों ठहर गेलन आउ देखइत हथ कि ओकरा परान लेवे ला भूत-परेत आवे लगल । शिवजी आउ पार्वती जी लुका लेके मारे लगलन । 

भगवान सोचलन कि अब तो ई मरवे न करत, तो ओकरा पिआस लगौलन । लइकवा इनरा में पानी भरे गेल। पानी भरल चाहइत हले कि शिवजी आउ पार्वती जी ओकरा लोक लेलन । फिनो भगवान जी सोचलन कि अब ओकरा कइसे मारीं, से भगवान जी जोर से घामा उगवलन । गरमी के मारे ऊ पेड़ भीरू गेल आउ पेड़ टूट-टूट के गिरे  लगल। तऽ शिव-पार्वती लइका के लेके आगे हट गेलन । 

तऽ भगवान जी सोचलन कि अब एकरा कइसे मारीं। तऽ सोचलन कि एकरा विआह होयत आउ चउका पर बइठत। उहंई एगो बीच्छा बना के कटा देम आउ मर जायत । जब ओकरा सादी होवे लगल आउ चउका पर बइठल तो ओकरा गोड़ पर बीच्छा निकलल । शिव आउ पार्वती कहलन कि हटावऽ पैर बच्चा, हटीवऽ पैर बच्चा। ऊ गोड़  हटवलक आउ बीच्छा के मार देलक। फिनों भगवान सोचे लगलन। 

फिनों ऊ सोचलन- अबरी एकरा कोहबर में एगो गोहुमन साँप निकलत आउ काट देत । ओही घड़ी ऊ मर जायत । कोहबर मिलल तो छप्पर में से पहले बड़का गो गोहुमन सांप निकलल । शिवजी पार्वती जी से पूछलन कि देखइत हऽ कुच्छो ? पार्वती जी कहलन कि हम सब कुछ देखइत ही । साँप जइसहीं नीचे आयल पार्वती जी एगो तलवार से सांप के मारलन आउ साँप मर गेल। ओकरा ओड़िया से झाँक देलन । 

ई घड़ी ऊ लइकता के सब काल खतम हो गल । ऊ अप्पन ससुरा से कहलक कि अब हमरा रोसगदी कर दऽ। ऊ रोसगदी करा के  अन्न-धन के साथ अप्‍पन गाँव में गेल । ओकर लड़कई के साथी दउड़ के जाके राजा-रानी के कहलक कि तोर बेटा आवइत हथुन। राजा कहलन कि हमर बेटा जो बड़ी दिने मर गेलक हे । लइका जब दुआरी पर आ गेल तो राजा-रानी दउड़ गेलन आउ उनकर आँख एक-ब-एक खुल गेल । ऊ देखे लगलन । इहाँ बड़ी खुशी के साथ अपन बेटा-पुतोह के दुलारे लगलन। शिव-पार्वती के देख के ओहनी पूछलन कि अपने के हम का देईं आउ कइसे पूजा करीं । पार्वती आऊ शिवजी ला राजा-रानी सुन्दर मंदिर बना देलन आउ मंदिर में पूजा होवे लगल । 

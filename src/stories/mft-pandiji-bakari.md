---
slug: "/mft-pandiji-banar"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "पंडी जी आउ बानर"
---
एगो पंडी जी हलन। ऊ एगो बानर पोसले हलन। पंडी जी गाँव में भीख माँग के खा-कमा हलन। ओकरा से उनका पेट न भर हल । पंडिताइन जी एक दिन कहलन कि तोरा इहाँ पेट न भरतवऽ  से कहउँ सहर में जाके कमा इया माँगऽ गन तऽ पेट भरतवऽ। से पंडी जी बाहर जाय ला तइयार हो गेलन। पड़ियाइन राते में दू गो रोटी पका देलन। अन्हारे रोटी लेके बाबा जी चललन, तो साथ बनरो चलल। बाबा जी ओकरा रोकलन कि तूं मत जो, भूख लगतउ तो का करबे?  ऊ कहलक कि चलs, तू जे खयबऽ, से हम खायव। बनरा साथे चलल। कुछ दूर गेल तो बनरा कहलक कि भूख लगल हे। बाबा जी कहलन कि तखनिये न कहलिअउ हल कि खयबें का?  बनरा के रोटी के एक टुकड़ी दे देलन, एक टुकड़ी घोड़वा के देलन आउ एक टुकड़ी अपने खा के पानी पी लेलन आउ फिनों घोड़ा पर बइठ के चललन। बनरा भी पीछे-पीछे चलल। 

जाइत-जाइत बनरा के फिनो भूख लगल आउ पाँड़े से कहलक कि भूख लगल हे। फिनों पाँड़े जी एगो रोटी निकाललन, आउ एक-एक टुकड़ी बाँट के तीनों खा लेलन, आउ पानी पी के तीनो चललन। ओने कुछ दूर गेलन त फिनों बनरा कहलक कि भूख लगल हे । पाँड़े जी कहलन कि एही से तो कहलिअउ हल कि तूं मत जो!  हाली हाली खाय ला माँगवे, तो कहाँ से देवउ?  से तुहीं कुछो निकाल आउ खो। बनरा अप्पन धोकड़ी में से एगो बूँट निकाललक, आउ एक दाल अपने खयलक, एगो घोड़वा के देलक, आउ खुदिया पंडी जी के दे देलक। तीनों खाके आगे बढ़लन। आगे जाके बनरा देखलक कि एगो अदमी बैल बेच के लौटल जाइत हल। ऊ खाली हाथ में पगहा लेले हे। पाँड़े से पूछलक कि हम जाइत हीवऽ ओकरा से पगहवा ले लेवे। पाँड़े कहलन कि सार,  मारतउ तो हगिये देवे। बनरा कहलक कि जा-जा, एक घुड़कनियाँ में ऊ भाग जयतउ?  पाँड़े फिनो मना करे लगलन, तो बनरा कहलक कि जाय दऽ, न तो हमर बूँट दे दऽ । पाँड़े जी ओकरा जाय देलन। रहगिरवा के बनरा एक घुड़कनियाँ देलक, तो ऊ पगहा फेंक के भाग गेल। बनरा घोड़ा पर पगहा लादलक आउ पंडी जी के साथे चलल। 

दूनो आगे जाइत हलन कि एगो अहीरिन मिलल। फिर बनरा कहलक कि हम जाइत ही ओकर हँड़िया छीन लेवे। पंडी जी कहलन कि जो-जो, मारतउ कि बस!  त बनरा कहलक कि हमर बूँट दे दऽ। पाँड़े कहलन कि जो सार!  बनरा जा के खो सिन कयलक, तो अहीरिन हाँड़ी पटक के भाग गेल। हाँड़ी के फुटना बनरा लाके घोड़ा पर लाद लेलक। आगे गेल तो एगो आदमी सूप लेले आवइत हले। पंडी जी से ऊ फिनो पूछलक कि जाके सूपवा छीन लिअई? पंडीजी कहकथिन- जा सारे, मारतवऽ! बनरा कहलक कि न जाय देवऽ, तो हमर बाँट दे दऽ से बनरा गेल, आउ खों सिन कयलक। ऊ अदमी सूप छोड़ के भाग गेल। बनरा सुपवो के घोड़ा पर आन के लाद देलक। अब घोड़ा पर बइठे के जगहे न हले। से घोड़ा पर लदल सब समान आगे-आगे, घोड़ा के पीछे से पंडी जी, आउ ओकरा पीछे-पीछे बनरा चले लगल। 

जाइते जाइते सब लोग एगो जंगल में पहुँचलन, तो रात हो गेल। सब एगो पेड़ भिरू रात में रह गेलन। ओहिजा एगो घर हले। घरवा में जाके पूछलन कि एकरा में रहे के जगह हे, तो मेहररुआ कहकई कि रात भर रह जा। कोलवा में घोड़वा के बान्ह दऽ। तूं जा के कोठा पर सूत रहऽ, बनरा भी ओहिजे लोंघड़ जतवऽ। से तीनों रात में रह गेलन। रात बीतल तो ऊ घरवा में राकस आयल। ऊ राकसे के घर हले। अवते बोलल कि 'छि: मानुस, छिः मानुस !'  तऽ ओकर मेहररुआ कहलकई कि दिन भर खा के अयल हे तो पेट न भरलवऽ । ई घड़ी फिनो भूख लगलवऽ हे, तो हमरे खा जा। इहाँ घरवा में का हई घुसल?  रकसवा फिनो रकसिनिया के साथे नीचहीं घरवा में सूत गेल। 

आधा रात भेल, तो कोठवा पर बनरा पंडित जी से गत्ते कहलक कि हमरा हगवास लगलवऽ हे। हम हगववऽ। पंडी जी कहलन कि सार, अब हमरा जान मरवयवे?  जो सार, हग गन!  बनरा ओहिजे हग देलक। नीचे रकसवा पर पड़ल तो ऊ कहलक कि कउची गिरलई। रकसिनिया कहलक कि हरदिया न घाँट के कोठवा पर रख देलिवऽ हल, से गिर गेलवऽ हे । लावऽ नऽ लगा दिवऽ। रकसिनिया ओकर समूचे देह में गुहे के लगा देलक। तनी सान के बाद बनरा मूतलक। फिनो रकसवा पूछलक कि का गिरलई ?  रकसिनिया कहलक कि तेलवो दरक गेलवऽ हे। ओकरा ओहू लगा देलक। 

एतने में बनरा छटपटायल तो रकसवा के कान खड़ा हो गेल। ऊ पूछलक कि तूं कउन हे? बनरा कहलक कि तूं बताव कि कउन हे। रकसवा कहलक कि हम राकस ही, तऽ बनरा कहलक कि हम भी राकस के बाप भोकस ही। राकस कहलक कि तूं अप्पन कान देखावS,  त बनरा सूप खटखटवलक। रकसवा सोचलक कि बाप रे बाप ई, तो सच्चे राकस के बाप भोकस बुझाइत हे। बाकि फिनो ढाढ़स बान्ह के रकसवा पूछलक कि दाँत देखावऽ । बनरा अहीरिन के हाँड़ी के खपड़ा रगड़लक। खटखटाहट सुन के राकस तो भागे ला चाहलक बाकि मेहररुआ कहकई कि एकाध बात आउ पूछऽ । तऽ रकसवा फिनो हिम्मत बान्ह के पूछलक कि तूं भोकस हें, तो अप्पन बार देखावऽ। बानर पगहा लटकवलक। पगहा देख के तो राकस के हवासे गुम हो गेल, आउ फिनो ओकरा पूछे के हिम्मत न रहल।
 
राकस आउ राकसिन दूनो बेकती घर छोड़ के बेतहासा जंगल में भागलन आउ बनरा कोठे पर से सूप ढेढ़ावइत रहल। ढेढ़ावइत-ढेढ़ावइत जब ओहनी बड़ी दूर भाग गेलन तब बन्द कयलक। पाँड़े जी से कहलक कि देखड़त का हs,  घर के सब समान बान्हऽ, आउ इहाँ से चल दऽ। पाँड़े जी कोठा पर से उतरलन, आउ घर के सब समान, रोपेया-पइसा घोड़ा पर लाद के अप्पन घरे चल अयलन । 

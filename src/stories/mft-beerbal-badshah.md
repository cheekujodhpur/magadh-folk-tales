---
slug: "mft-beerbal-badshah"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "बीरबल बादसाह"
tags: "Birbal, wit, intelligence, emperor, resourcefulness"
---
एक दफे बादसाह बीरबल से पूछलन कि ''हम जे कहबउ से तूं करबें?'’ बीरबल कहलक कि करब! राजा कहलन कि ''धुआँ के साड़ी तइयार करऽ!'' बीरबल अब तो फेरा में, आउ घरे आन के मटिया के सूत गेल। ओकर बेटिया जगौलक कि ''बाबू जी, चल के खा लऽ!'' तऽ बीरबल कहलक कि ''बेटी, राजा साहब के सवाल सुन के आज हम्मर भूख-पिआस सब बंद हे!'’ बेटी पूछलक तो बीरबल राजा के सवाल कह देलक। बेटी कहलक कि ''घबड़ाय के कोई बात नऽ हे।'’ चलऽ, पहिले खा लऽ, आउ दरबार में जाय के पहिले पूछ लिहँऽ!'' 

बीरबल खाना-उना खयलक, आउ दरबार में जाय के पहिले बेटी से पूछलक कि ''अब कहऽ!'' बेटी कहलक कि जा के राजा से कह दऽ कि ''धुआँ के साड़ी तइयार हे, बाकि ओकरा में नजर के माड़ी के जरूरत हे!'' राज दरबार में आन के बीरबल ओही बात कहलक। राजा नजर के माड़ी ला सब के आँख पर एकह गो हाँड़ी बँधा देलन। जब नजर के माड़ी नऽ जमा होयल तो राजा कहलन कि ''ए बीरबल नजर तो जमे नऽ हो रहल हे!'' तब बीरबल कहलक कि ''सरकार जब नजर के माड़ी जमे न होयल, तो धुआँ के साड़ी कइसे तइयार हो सकऽ हे?'’ 

बादसाह बीरबल से कहलन कि ''जे होवे ला हल, से तो होयबे कयलउ। चल, अब देख अइहें कि हम्मर राज बुरबक हे, इया चलाँक हे, इया जबबिया हे?'’ तब बीरबल आउ बादसाह निकललन। बादसाह हाथ में एगो घड़ी ले लेलन। दूनो चलल जाइत हलन, कि कुछ लइकन जामुन खाइत हलन। लइकवन से बादसाह कहलन कि ''अरे बाबू, हमरो कुछ जामुन खिलावऽ!'' लइकवन पेड़वे पर से कहकई कि ''टटका खयबऽ कि बासी?'’ बादसाह कहलन कि ''थोड़े-थोड़े दूनों में से खिलावऽ!'' लइकवन डोला के थोड़ा जमुनियाँ गिरा देलन आउ बादसाह धूरी फूँक-फूँक के खयलन। फिनो लइकवन अँगोछी में तोड़ल जामुन ले के उतरलन आउ बादसाह के देलन। बादसाह गुप्प-गुप्प निगल गेलन आउ, पूछलन कि ''अरे बाबू, एकरा में कउन जमुनियां बासी, आउ कउन टटका हलई।'’ लइकवन कहलक कि ''जउन फूँक के खयलऽ, ऊ टटका हलवऽ, आउ जउन गुप-गुप खयलऽ, ऊ बासी हलवऽ।'’ बादसाह बीरबल से ई कहइत आगे बढ़लन कि ''हमरा देस जबबिया हे!'’ 
 
बादसाह आउ बीरबल जाइत-जाइत एगो नदी पर पहुँचलन। उहाँ जा के एगो अदमी से पूछलन कि ''एकरा में केतना पानी हई?'’ ऊ अदमियाँ कहलकई कि ''तूं अप्पन साथी से पूछ लऽ!'' बादसाह कहलन कि ''हम्मर साथी भी नऽ जानइत हथ। ओहु अनजाने हथ।'’ अदमियाँ फिनो कहलक कि '' तूं अप्पन साथी से पूछऽ!'' बादसाह कुछ न समझलन, त ऊ अदमियाँ डपट के कहलकइन कि ''महराज, अप्पन हथवा में डंटवा हवऽ, ओकरा से नापल नऽ जाइत हवऽ? डंटवा डूब जतवऽ, तो समझिहँऽ कि डुबाव पानी हे!'' एतना सुन के बादसाह कहलन कि ''हम्‍मर देस बड़ा जबबिया हे!'' 

बादसाह फिन आगे बढ़लन, तऽ भूचेंगा नियन करिया लइका देख के ओकरा से पूछलन कि ''तोर रंगाई में केतना पैसा खर्च होलउ हे रे?'’ तो ऊ लइकवा कहलक कि ''लगऽ तो हे पाँच आना, बाकि हमरा पौने पाँचे आना लगल हे! काहे से कि एक जगह छोड़ देलक हे, आउ ऊ जगह निकाल के देखा देलक!'' बादसाह आउ बीरबल अचकचा के घरे लौट गेलन। 
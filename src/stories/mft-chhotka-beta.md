---
slug: "/mft-chhotka-beta"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "राजा आउ ओकर छोटका बेटा"
---
एगो राजा के चार गो बेटा हलन। जब बेटा सब पढ़-लिख के तइयार हो गेलन, तो राजा कहलन कि तोहनी अप्पन-अप्पन काम बतावऽ। ओकरा में से बड़का बेटा कहलक कि हम अभी पढ़बो। मँझिला कहलक कि हम तो नोकरी करबो। सँझिला कहलक कि हम तो गिरहस्ती करबो। छोटका बेटा बंस में लेढ़ा लगाबे खातिर चोर के रूप में जनम लेलक। राजा छोटका लड़का से कहलक कि 'ए बेटा, तू जब अप्पन माय के झुल्ला चोरा ले अयबऽ, तऽ हम मानब कि तूं सही चोर हऽ। 

राजा के छोटका बेटा अप्पन महल में सेन्ह फोर के अप्पन माय के पास पहुँचल। गरमी के महीना हल। ओकर माय गरमी के मारे झुलवा काढ़ के खटिया पर रख देलक हल। ऊ झुल्ला उठा के ले भागल, आउ जा के बाबू जी के देखा देलक। राजा कहलन कि तू ठीके में पकिया चोर हें। राजा फिनो कहलन कि हम्मर बेटा तो बंस में तू लेढ़ा लगाइये देलऽ, बाकि हम तोरा सही माने में पकिया चोर तब समझवो, जब तू फलना राज से सात भुजाओला तरवार, आउ सामकरन घोड़ा चोरा के ले अयबऽ। बेटा कहलक कि 'बापजान, हम जरूर ला देम।' राजा बेटा के दिन-तारीख दे देलक। छोटका बेटा ओही दिन महल से चल देलक।
 
राजा ऊ देस के राजा के पास चिट्टी लिख के भेज देलक हल, कि हम्मर बेटा फलना दिन के सात भुजाओला तरवार, आउ सामकरन घोड़ा चोरावे तोर राज में जाइत हवऽ। अगर चोर पकड़ा जाय, तो जान से मार दीहँऽ। चोर के पहुँचे के पहिलहीं से राजा पहरा के इंतजाम करा देलक हल। चोर ओही राज में जाके एगो ठगनी बुढ़िया के घर में ठहर गेल। ऊ कहलक कि 'ए बूढ़ी माता, आज हम्मर भी खाना तू बना दऽ! पइसा लऽ!' बुढ़िया खाना बना के खिया-पिया देलक। 

जब रात भेल आउ पहरा के अवाज आयल, तो चोर पूछलक ठगनी से, कि 'ए बूढ़ी माता, आज कउची के पहरा पड़इत हई?’ ठगनी कहलक कि 'ए बेटा, आज राजा हीं एगो चोर आवे के हई। ओकरे ला सिपाही पहरा देइत हई!' चोर ठगनी से कहलक कि 'ए माता, पइसा ले, आउ हमरा ला नउबा के एगो नोखर ला दे !' ठगनी बुढ़िया एगो नोखर ला देलक। राजा के बेटा नउवा के भेस बना के राजा हीं चलल। सिपाही तो अप्पन पहरा देइत हल। नउवा के देख के सिपाही चाल कैलक-. 'हीआँ आव! एतना रात बीते तक काहे टहल रहले हें? ऊ गोड़ पड़इत सिपाही के पास आयल -'सरकार, हम चार दिन से भुक्खल ही। आपे के देख के हम अइली हे कि पाँव-ऊँव दबायम तऽ कुछ हमरा मिल जायत, तो खाय के होयत। इहे ला हम ई बेरी घूमइत ही!' 

फिनो ऊ सिपाही के पाँव दबावे लगल। सिपाही ओकरा देख के पूछलक कि 'तू एकरा कइसे बनैले हे?’ नउवा कहलक कि 'हम्मर बाबू जी धुरवा से मथवा के तीन-चार फाँक करके छील देलथिन, आउ ओकरा में मिचाई के बुकनी भर देलथिन, आउ कहलकथिन कि भर पोरसा पानी में जाके कूद जा!' सिपाही कहकई कि 'ए नउवा हमरो ओइसहीं कर दे!' नउवा चारो सिपहिअन के मथवा तीन-चार फाँक कर देलक, आउ ऊपरे से मिरचाई के बुकनी दे देलक। फिन कहलक कि जल्दी से जाके एही पोखरिया में कूद जा। चारो सिपहियन तो ओइसहीं करा के पोखरा में कूद गेलन, आउ नउवा सिपाही के पोसाक ले के भाग गेल। ऊ ठगनी बुढ़िया के घरे पहुँच गेल। 

ओन्‍ने राजा अमला-बराहिल के भेजलक कि आज चोर जरूर पकड़ायल होयत। अमला-बराहिल देखलन कि चारो सिपाही के मार के पानी में डालल हे। राजा के खबर जना देल गेल, कि चोर तो नऽ पकड़ायल हे। दोसरका दिन दूसरा सिपाही पहरा देबे ला खोजाय लगल, बाकि पहरा देवे ला कोई तइयार नऽ होल। राजा बोललन कि 'आज हम अपने चोर के पकड़म, हम अपने पहरा देम, आउ चोर के मार डालम!' दरवाजा के केबाड़ी खुला छोड़ देल गेल। 

चोर अउरत के भेस बनौलक, आउ सहर के चारो कोना पर एक-एक गो जाता रख देलक, आउ रात में जाँता पीसे लगल। राजा देखलक कि 'हम्मर राज में अभी तक कउन जाँता चला रहल हे? रात एतना बीत गेल हे!' राजा जा के पूछलक कि 'माई, तू कउन हें? एतना रात गेला काहे जाँता चलावइत हें? अउरत कहलक कि 'राजाजी, हम तीन बहिन ही, दिन भर माँगऽ ही, आउ ई बेरा पीस-कूट के खा ही!' राजा बारी-बारी से चारो कोना पर गेल। देखलक कि एही बात चारो कोना पर हे! राजा पूछलक कि 'इहाँ कोई आउ हऊ?  

सामकरन घोड़ा पर सवार हो के, आउ सात भुजाओला तरवार ले के राजा पहरा देइत हल। औरतिया कहलक कि 'राजाजी, इहाँ एगो आउ मरदाना हवऽ, आउ जब तू चल जा हऽ, तब ऊ आवऽ हवऽ ! राजा कहलन कि 'तूं एगो उपाय करबे? अउरतिया कहलक कि का? राजा फिनो कहलन कि तूं हम्मर पोसाक पहिन के ई सामकरन घोड़ा पर सवार हो जो, आउ सात भुजाओला तरवार ले के पहरा दे। हम तोर पोसाक पेन्ह के पहरा दे हीअऊ! अउरत तइयार हो गेल। ऊ सामकरन घोड़ा, आउ सात भुजाओला तरवार ले के घोड़ा के दउड़यलक, आउ अप्पन बाप के राज में आ गेल। इहाँ राजा अपन छोटका बेटा के देख के अचरज में पड़ गेलन, कि उनकर बेटा सही में पकिया चोर भे गेल हे।
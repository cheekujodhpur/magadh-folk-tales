---
slug: "mft-gadaha-adami"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "गदहा से अदमी"
---
एगो गुरुजी लड़कन के पढ़ावऽ हलथिन। ओकरा में एगो बड़ा भोला लड़का हल । गुरु जी ओकरा एक दिन पीटइत हलथिन, आउ बोल रहलथिन हल कि ''अरे गदहा, तोरा तो हम पढ़ाते-पढ़ाते अदमी बना देलिअउ, तौ भी तूं कुछ खेयाल न करऽ हे?'’ ई बात एगो निसंतान धोबी सुनलक, आउ गुरु जी भी जा के कहलक, कि हमरा कोई लइका-फइका नऽ हे। हम्मर गदहवा के तू अदमी बना दऽ। गुरु जी कहलन कि ''एक हजार रोपेया लगतो, जा के ओके ऊ खुटवा में बान्ह दे। भादों तक हम एकरा पढ़ा के अदमी बना देबउ। भादों के पुनिया तक तो जरूर ले जइहें। नऽ तो हम एकरा अप्पन स्कूल से निकाल देवउ!''

धोबी सब बात मान लेलक आउ, तुरत एक हजार रोपेया जमा कर देलक। घर में आन के अप्पन मेहरारू से सब बात कहलक, तो ऊ बड़ा खुश भेलई। ओहनी सब काम-धाम में लग गेलन। जब भादों बीत के कातिक आ गेल, तो एक दिन धोबिनिया धोबी से कहलक कि ''बुतरुआ के लयलऽ नऽ!'' तब धोबिया के इयाद अलई, आउ दउड़ल-दउड़ल गुरुजी भीर गेलई। तब गुरु जी कहलथिन कि ओकरा तो हम भादों के पुनिया के रोज असरा देख के निकाल देलियो। से ऊ तो कलकता के कचहरी में जज के काम कर रहलो हे! बस धोबी आन के मेहरारू से सब हाल कहलक। तब ऊ कहकई कि ''जब बेटा जज के काम कर हईं, अब दूनों परानी उहईं चल के आराम से रहम!'' 

ई सोच के धोबी अप्पन घर-दुआर सब बेच देलक, आउ सब रोपेया ले के चलल, आउ कलकता पहुँच के जहाँ जज साहब कचहरी लगौले हलन, जा के दूनो परानी काने-पीटे लगलन। आउ दूनों कहथ कि तों हम्मर बेटा है। बड़ी जतन से तोरा गुरुजी गदहा से अदमी बनौलथुन हे! से ई सब रोपेया रखऽ, आउ हमनियो सब इहें रहबो! ई सब रोपेया-पइसा से हमरा कउनों काम नऽ हे। धोबी-धोबिन के ई सब बात सुन के जज साहेब अप्पन अरदली के बोलवलन, आउ हुकुम देलन कि ''ई दूनो के हम्मर डेरा में पहुचा दऽ!'' तब से ओहनी दूनों उहें रहे लगलन। 
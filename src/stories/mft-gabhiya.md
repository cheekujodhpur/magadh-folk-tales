---
slug: "mft-gabhiya"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "गभिया"
---
एगो गाँव में एगो किसान हल। ओकरा एगो बेटा हल । ऊ बड़ी गाभी करऽ हल। सबसे मजाक करइत रहऽ हल] जेकरा से लोग ओकरा 'गभिया' कहऽ हलन। असाढ़ के महीना में जब पानी खूब होयल हल, किसान खेत में सेरहा बुने ला हर जोत रहल हल। ऊ बेटा से कहलक कि जा के माय से बुने ला सेरहा माँग लावऽ। लड़का घरे आन के माय से कहलक कि बाबू जी, सेरहा कूट के खीरा बनावे ला कहकथुन हे। माय ई सुन के बीहन वाला सेरहा के कूट-चूर के खीर-पूरी बनौलक, बाकि गभिया डर के मारे घर छोड़ के भाग गेल। 

किसान खेत में सेरहा के आसा में साँझ तक खेत में रहल, बाकि बीहन नऽ आयल, तो खिसिआयल घरे हर-बैल ले के पहुँचल। ऊ अप्पन औरतिया से पूछलक कि ''छवड़ा कहाँ गेलउ हे?'' ऊ कहकई कि ''कहके तो गेलवऽ हे, कि सेरहवा ओला धान कूट के खीर बनावेऽ ला। बाबू जी कहकथुन हे। से ओकरा कूट-चूर के हम खीर-पूरी बना के रख ले हिवऽ!'' ऊ माथा ठोकलक बाकि का करे, साँझ हो गल हल, घर में बीहन भी नऽ हल, से ऊ खीर-पूरी खा के लइकवा के खोजे निकलल, बाकी ओहू नऽ मिलल। 
 
गभिया घरे से निकलल तो जाइत-जाइत दोसर राज में पहुँच गेल। उहाँ के राजा सिकार खेले गेलन हल, आउ सात गो उनकर रानी झरोखा से गभिया के चित्ती-कउड़ी के हार पेन्हले देखलन। ओहनी मोहा गेलन आउ हार लेवे ला गभिया के बोलौवलन। ओहनी पूछलन कि ''ए लड़का, ई हार हमनी के मोल दे देऽ!'' एकरा पर लड़का बोलल कि ''मोल का लेबवऽ, हम सेतिहे में दे देबवऽ, बाकि तोहनी एक-एक चुटकी माँग के बार हमरा नोचे दऽ, तोहनी के सिसुआये नऽ परतवऽ। सिसुआ जयबऽ, तो हार नऽ देबवऽ!'' रानी सब तइयार हो गेलन, पहिले बड़की रानी के बार ऊ नोंचे लगल, तो ऊ सिसुआ गेल। एही तरह से सब रानी के बार नोचलक, आउ ओहनी सिसुआ गेलन से ऊ केकरो कउड़ी के हार नऽ देलक, आउ भाग गेल। 

रास्ता में जाइत हल कि राजा सिकार से आवइत मिललन, तो ओहू कउड़ी के हार देख के मोहित हो गेलन। हार मोल माँगलन, तो ऊ कहलक कि हम सेतिहे में दे देम, बाकि हमरा अप्पन बाबाँ तरफ के मोछ कबारे दिहींऽ! राजा तइयार होके मोछ कबरवावे लगलन, तो दरद से सिसुआ गेलन। सरत हार जाय से गभिया भाग गेल, आउ उनका हार न देलक। राजा लाजे गलमोछा बाँध के घरे अयलन। रानी देख के उनकर गलमोछा तीर देलन तो मोछ में से पनछा बहित देखलन। राजा सब कहानी कहलन तो रानी भी कहलन कि हमनियो, तो ओकरे फेरा में पड़ के माँग के एक-एक चुटकी बार नोचौली हे! 

ई सब सुन के राजा घोड़ा पर सवार हो के गभिया के खोजे निकललन । जाइत-जाइत देखलन कि एगो लइका विसटी पहेनले मछरी मारइत हे। ऊ पूछलन कि ''ए लड़का, तूं गभिया के देखले हें?'’ ऊ तो गभिये भेस बना के मछरी मारइत हले। से ऊ कहलक कि ''हां, अबहियें तो गेल हे, बाकि अपने से न पकड़ायत। अपने हमरओला बिसटी पहिन के मछरी मारी आउ हम अपने के पोसाक पहिन के घोड़वा पर दउड़ के पकड़ले आवइत ही! राजा सोचलन कि कोई देखइत हे? ऊ बिसटी पहिन के मछरी मारे लगलन आउ गभिया घोड़ा पर चढ़ के भाग गेल। 

रास्ता में ओकरा एगो नदी मिलल। उहाँ एगो बूढ़ी अपन नतिनी के गरिआते जाइत हले, से गभिया से नदिया पार करे कहलक। गभिया पार करे ला तइयार हो गेल। बुढ़िया नाँव पूछलक तो गभिया कहलक कि हमर नाँव हे नतिन दमाद। से गभिया बुढ़िया के नतिनियाँ के घोड़ा पर बइठा के नदी पार कयलक आउ ओकरा ले के भाग गेल। ओन्ने बुढ़िया रोवे लगल कि ''हाय रे बाप! नतिन दमाद नतिनियाँ के ले के भाग गेल।'' तब तक राजा भी उहाँ सोचलन कि हम गभिया के फेरा में फिनो पड़ गेली, से ऊ भी मछरी मारेला छोड़ के चललन आउ नदी पर पहुँचलन, तो बुढ़िया के रोइत सुनलन। ऊ कहलन कि हम्मर भी घोड़ा ले भागल हे। राजा पूछलन कि ''तू भी चलबे पकड़े खातिर गे बुढ़िया?'' बुढ़िया भी उनकर साथ हो गेल। 

गभिया आगे जा के एगो बगइचा में बइठ गेल, आउ मेहररुआ के ठेकुआ-पुआ देलक, आउ दूनो मिल-जुल के खाय लगल। ओहिजे धोबिन लूगा धोइत हल, से ओहनी के लइकवन ओहिजा अलई, तो गभिया एकहगो ठेकुआ ओहनी के दे देलक। खा के फिनो लइकवन माँगे लगलई, तो गभिया कहलकई कि उका पेड़ में ठेकुआ-पुआ लदल हे। जो मइया-बप्पा के जा के कहै गन। बप्पा-मइया गभिया भीरु आन के पूछलक कि ''ठेकुआ-पुआ के पेड़ कहाँ हे? आउ तोर का नाम हवऽ बाबू?'’ गभिया कहलक कि ''हमर नाम गहँकी हे। से ई बगइचवा के बाद दोसर बगइचा में पुआ फरल हे!'' ओहनी कहलन कि ''तनी हमर कपड़वन देखिहँऽ, हमहूँ ठेकुआ-पुआ तोड़ले आवइत ही!'' ई कह के बाले-बच्चे के साथ धोबिया ठेकुआ-पुआ के खोज में जो निकलल। तब तक एन्ने गभिया बढ़िया-बढ़िया कपड़ा-लत्ता बान्ह के ले भागल, आउ जा के एगो पुराना कुआँ पर सुखावे ला पसार देलक।
 
एन्ने धोबिया बाल-बच्चा के साथे सब बगइचा में घूर-घूर के ताकइत चले, बाकि कनहुँ ठेकुआ-पुआ फरल नऽ मिलल। एगो रहगीर पूछलक कि बड़ी देरी से तूं का खोजइत चलइत हऽ। तऽ ठेकुआ-पुआ! रहगीर कहलक कि पेड़ में कहीं ठेकुआ-पुआ फरऽ हे? ओकरा समझौला पर ऊ लौटल तो उहाँ देखइत हे कि ओकरा कपड़ा ले के गभिया भाग गेल हे। ओहनी रोवे-चिल्लाय लगलन। हाय रे बाप! हमर सब कपड़वा गहँकिया ले के भाग गेल रे बाप ! लोग कहलन कि गहँकी के कपड़ा हलउ, तऽ ठीके ऊ ले गेलउ। ओहनी कहलन कि नऽ दादा ओकर नाम गहँकी हलई। तब तक राजा आउ बुढ़िया भी उहाँ पहुँच गेलन। ओहनी कहलन कि तोहनी भी गभिया के फेरा में पड़ गेलें। राजा पूछलक कि तोहूँ चलबें रे धोबिया, त ऊ तइयार हो गेल। तीनों गभिया के खोजे चललन । 

गभिया कुआँ पर बइठ के कपड़ा सुखावइत हल। ओही रस्ता से एगो बाबा जी कलकत्ता से बड़ी मानी रुपेया कमैले आवइत हलन, बाकि उनका पास बढ़िया कपड़ा नऽ हल। से ऊ कपड़ा मोल माँगलन। गभिया कहलक कि कपड़ा मोल कउची लेबऽ से ई का हम अवकने कुइवाँ में से निकलली हे। ओकरा में गाँठ-के-गाँठ बढ़िया कपड़ा भरल हे। से जात के लोभी बाबा जी सब कपड़ा-लत्ता उतार के रुपेया-पैसा भी कुइयां पर रख देलन, आउ कहलन कि भाई जरा हम्मर समनवा देखइत रहिहँऽ, से हमहूँ दू-चार गाँठ निकलले आवइत ही। बाबा जी एगो बिसटी पहिन के कुआँ में हेललन आउ बूड़ी मारलन। तब तक गभिया बाबा जी के सब रुपेया-पैसा ले लेलक, आउ दूनो परानी घोड़ा पर चढ़के भाग चलल। एन्ने बाबा जी कुइयाँ में गलबलाइत हथ। ऊ ऊपरे चाल कयलन, बाकि कोई रहे तब तो सुने! बाबा जी इनार में खूब उभुक-डुभुक करइत हथ आउ निकाले ला चिलाइत हथ। 

ओही रस्ता से ओहनी तीनो चलल जाइत हलन। उनकर गलबलइनी सुन के राजा कहलन कि आज हमनी के परदछे भूत से भेंट भे गेल, बाकि धोबिया कहलक कि चल के देख लेवे के चाहीं कि का हे? ओहनी कुआँ पर गेलन तो बाबा जी के गलबलाइत देखलन, से सब मिल के उनका कइसहूँ कुआँ से बाहर निकललन। बाबा जी सब कहानी कहलन, आउ सब साथे निकललन, गभिया के मारे खातिर चललन। जाइत-जाइत गभिया के गाँव में पहुँच गेलन। 

गभिया उहाँ पहिले ही से डुग्गी पिटवा देलक हले, कि कोई भी अदमी सहर में नऽ हेले पावे। अगर हेल जाय, आउ ओकर धोती में पखाना हो जाय, इया पिलक जाय तो ओकरा गड़हारा भरवा देल जायत। चारो हिम्मत बान्ह के पूछइत-पूछइत गभिया के दूरा पर गेलन। गभिया ओहनी से कहलक कि रात में तोहनी के धोती में पिलक जतव तो जान मरवा देबव। बेचारन डरइत-डरइत खयलन-पिलन आउ सूत गेलन। गभिया तोरी के रवटी फुला के रखले हले। से ओहनी के सूत गेला पर धोती उठा के उनकर चूतड़ पर छींट देलक आउ बुढ़िया के भी लूगा उठा के थोड़े खरी गिरा देलक। भोरे राजा के नीन टूटल तो देखइत हथ कि हमरा तो धोतिये में पिलक गेल हे। एकरा बाद धोबिया उठल, तो ओहू कहलक कि हमरो। एकरा बाद ब्राह्मनो कहलन कि हमरो पिलक गेल हे। बेचारी बुढ़िया लाजे कह नऽ सकल। आउ सबहे डर के मारे ओतिये घड़ी उठलन आउ भाग गेलन। गभिया फिनो अनंद से रहे लगल। 

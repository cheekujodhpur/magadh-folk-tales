slug: "/mft-chunnilal-munnilal"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "एक पइसा के बूँट दुनिया लूट"
---
एगो गाँव में धनिकलाल नाम के एगो बनिया हलई । ओकरा चुन्नीलाल आउ मुन्नीलाल, दूगो बेटा हलई। बड़का बेटा चुन्नीलाल बाप के साथे बेपार में जायल करऽ हलई, जेकरा से ऊ चलाँक हो गेलई हल। ओकरा पास दूगो पइसा भी रहे आउ बढ़िया बसतर भी । छोटका बेटा घरे पर घूर-जनावर चरावइत आउ खाइत पीअइत रहऽ हलई, से ऊ लजकोर हो गेलई हल - सीधा आउ सपाट ! बाप-माय भी ओकरा मूरुख समझऽ हलई । जब धनिकलाल बूढ़ा हो गेलई, तो चुन्नीलाल से कहलकई कि ''हमर हाथ-गोड़ कँपे लगलो, नैन जबाब दे देलको, अब तूं ही बाहर जा के बेपार करऽ आउ नफा कमावऽ !'’ 

बाप के कहला पर चुन्नीलाल एक दिन खूब सबेरे सात सौ घोड़ा लेके बाहर चल देलक । चलते-चलते तीन दिन रास्ता में बीत गेलई। चउथा दिन एगो भारी राजा के राज में गेलई आउ कलकत्ता अइसन सहर में डेरा डाल के घोड़ा बेचे लगलई । कुछ दिन में सत्तर लाख में घोड़ा बिक गेलई । रुपया कमर में बाँध के ऊ राजधानी में समान खरीदे ला जुमल । उहाँ जाके राजा के फुलवारी देखे गेल तो दरबान रोक देलकई, आउ कहकई कि एकरा में खाली राजा के अदमी भीतरे जा हई, दूसर कोय के जाय के राजा के हुकुम न हई । तइयो ऊ जायल चाहलक, तो सिपाही ओकरा मिल के पीटकई आउ ओकरा रोपेया-पैसा भी छीन लेलकई । फिनो ओकरा पकड़ के राजा के पास ले गेलई, तो राजा ओकरा जेल में डाल देलक । ऐन्ने चुन्नीलाल के घर से निकलला चार-पाँच बरीस हो गेल, तो ओकर बाप धनिकलाल सोच में पड़ गेल, बाकि जाय के हुबा न रहे से लचार हो गेलई । तब छोटका भाई मुन्नी लाल कहलक कि हम भइया के खोजे जा हियो, आउ जब तक ऊ न मिलतो तब तक घरे न अयबो। बाप के मना कयला पर भी मुन्नीलाल खूब सबेरे घरे से निकलल।

भूखल-पिआसल एक दिन-रात बीत गेलई । दोसर दिन भी बीतल जाइत हले, कि एगो अदमी ओकरा अपन समान ढोबे ला कहलक। ऊ ओकर समान पहुँचा देलक, तो ओकर एगो पइसा मिललई । गरमी आउ पिआस से बेआकुल ऊ एगो कुआँ पर गेल आउ एक पइसा के बूँट लेके खाय ला तइयार भेल तो पाँच दिन के भूखा भिखमंगा आन के माँगे लगलई का करे बेचारा! अप्पन सब बूँट भिखमंगा के दे देलक। भिखमंगा ओकरा एगो जड़ी देलकई, जेकरा लोर में पीस के पिला देवे से मरल अदमी जी जा हल, आउ पानी में पिलावे से जिन्दा अदमी बेहोस हो जा हल। 
मुन्नीलाल जड़ी लेके एगो भारी सहर में पहुँचल, जहाँ के राजा के लइका बड़ी बेमार हलई। कोई उपाय से ऊ अच्छा न हो हलई। मुन्नीलाल कहलकई कि हम राजा के बेटा के जिआ देबई । राजा ओकरा आदर-सत्कार के साथ लिया गेल, आउ कहलक कि तूं जिआ देवें, तो तोरा खूब अन्न-धन देवो, न तो जेल में बंद कर देवो। मुन्नीलाल भूल से आधा जड़ी में पीस के पिला देलक। अब तो राजा के बेटा आउ बेचैन होवे लगलई । राजा गोसा के ओकरा जेल में बंद कर देलक। उहाँ ऊ अप्पन भाई के देखलक तो दूनो रोवे लगलन। लोर देख के मुन्नीलाल के इयाद पड़ल कि जड़ी के लोर में पीस के देवे के चाहइत हलई। से फिनो ऊ राजा के पास खबर भेजलक कि हम एक खोराक आउ दवाई देल चाहइत ही अऽ। राजा हुकुम देलन आउ मुन्नीलाल अप्पन जड़ी के लोर में पीस के खुराक देलक, तो लड़का हँसते-हँसते उठ खड़ा भेल । राजा-प्रजा बड़ी खुस भेलन । राजा कहलकई कि अब तोरा जो चाहीं हम वोही देव, से बोल ! तब मुन्नीलाल कहलक कि तोहर जेहलखाना में जेतना अदमी बंद हथ ऊ सब के छोड़ देल जाय, आउ हमरा कुछ न चाहीं !
 
अब मुन्नीलाल अप्पन भाई चुन्नीलाल के साथ घरे चलल तो सिपाही डर के ओकर सब रुपैया दे देलक । दूनो भाई खूब सोना-चाँदी आउ रुपेया लेके घरे चलल। चुन्नीलाल सोचलकई कि अब तो मुन्नीलाल के घरे काफी मान मरजादा होतई से ऊ ओकरा मारे ला चाहलक। जब मुन्नीलाल एगो कुआँ पर पानी खींचइत हल तो चुन्नीलाल ओकरा ओही में धँसोर देलक आउ सब धन-दौलत लेके चल देलक। मुन्नीलाल कुआँ में पानी कम रहे के कारन खड़ा रह गेल । कुछ देरी के बाद एगो सेठ के पनिहारिन पानी भरे ला आयल तो ऊ ओकर बालटी पकड़ लेलक। पनिहारिन पूछलकई, तो ऊ कहलक कि ''हम देव, मुनी, राक्षस, भूत, परेत नऽ ही । हम अदमी ही आउ हमरा भाई धँसोर के भाग गेल हे । तूं हमरा कुआँ से निकाल दऽ !'' लौंड़िया मुन्नीलाल के सुन्दर, जवान आउ पोसाक पहिनले देखकई तो ई समझ गेलई कि राजा के बेटा हेऽ । लौंडिया ओकरा कुआँ से निकाल के सेठवा ही ले अलई। सेठवा के एगो परी नियन सुन्नर बेटी हलई । ऊ राजकुमार समझ के ओकरा से परेम करे लगलई । सेठ भी कुछ दिना के बाद दूनो के सादी कर देलकई। दूनो मजे में रहे लगलई । कुछ दिना के बाद मुन्नीलाल ससुर से विदा माँग के घरे चलल।

एन्ने मुन्नीलाल के बड़का भाय एगो दोसर सहर में आन के गाँजा-भाँग के बेपार करे लगल । ऊ खूब पइसा कमा के महल बनौलक, आउ मोटर लेके मउज से रहे लगल। एक दिन कोय राजा से सब बात कह देलकई तो राजा आन के ओकर घर घेर लेलक। ई हाल सुन के चुन्नीलाल मोटर पर उड़ भागल। रस्ता में ऊ एगो अदमी से टकरा गेल, आउ ऊ अदमिया मर गेलई । अब तो चुन्नीलाल के हवासे गुम! उतर के देखलकई, तो ओकरे भाय मुन्नीलाल हेऽ। ऊ सोचलक कि एक तो भगलूँ राजा के डर, दूसर सिर पर पड़ल बजर! ऊ रोवे लगल तो बड़ी अदमी जुट गेल । ऊ जमात से एगो सुक्खल ठनठन बूढ़ा निकल के लोर में एगो जड़ी पीस के मुन्नीलाल के पिआ देलक। मुन्नीलाल देखते-देखते उठ के खड़ा हो गेल । ओहनी दूनो भाई फकीर के गोड़ लगलक। चुन्नीलाल के मन में भाई के साथ परेम उठल आउ मोह जाग गेल। ऊ अप्पन सब गलती गछ लेलक, आउ भाई से माफी माँगलक । दूनो भाई छाती लगाके आपस में मिललन । फिनो चुन्नीलाल मुन्नीलाल के साथ सेठ किहाँ गेल, जेकर बेटी से सादी करलक हलऽ । ओकर बाद मुन्नीलाल घरे जाय ला हुकुम माँगलक । सेठ ओकरा खूब अन्न, धन, घोड़ा-हाथी देके बेटी के साथ बिदा कर देलक। जब मुन्नीलाल अपना घर पहुँचल, तो बाप से सब हाल कहलक। ई सब हाल सुन के धनिकलाल दाँते अँगुरी काटे लगलन । कुछ दिना के बाद धनिकलाल देह छोड़ देलन आउ दूनो भाई बेपार कर के रामराज करे लगलन। 
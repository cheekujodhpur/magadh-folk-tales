---
slug: "mft-chunnilal-munnilal"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "एक पइसा के बूँट दुनिया लूट"
tags: "brotherhood, adventure, redemption, jealousy, family dynamics"
---
<blockquote>
The story revolves around two brothers, Chunnilal and Munnilal, the sons of a wealthy trader named Dhanikalal. Chunnilal, the clever and resourceful elder, embarks on a successful business venture with horses but falls into trouble and is imprisoned by a king. Munnilal, the simpler younger brother, sets out to find him and, through a series of events, acquires a magical herb that allows him to revive the king's son, leading to his release and the return of Chunnilal. However, jealousy drives Chunnilal to betray Munnilal, pushing him into a well, but fate works in Munnilal's favor, and he finds unexpected happiness through marriage. Eventually, Chunnilal repents for his actions, reconciles with Munnilal, and both brothers return home to lead prosperous lives after their father's passing, emphasizing themes of redemption, family bonds, and the contrast between wisdom and simplicity.
</blockquote>

एगो गाँव में धनिकलाल नाम के एगो बनिया हलई । ओकरा चुन्नीलाल आउ मुन्नीलाल, दूगो बेटा हलई। बड़का बेटा चुन्नीलाल बाप के साथे बेपार में जायल करऽ हलई, जेकरा से ऊ चलाँक हो गेलई हल। ओकरा पास दूगो पइसा भी रहे आउ बढ़िया बसतर भी । छोटका बेटा घरे पर घूर-जनावर चरावइत आउ खाइत पीअइत रहऽ हलई, से ऊ लजकोर हो गेलई हल - सीधा आउ सपाट ! बाप-माय भी ओकरा मूरुख समझऽ हलई । जब धनिकलाल बूढ़ा हो गेलई, तो चुन्नीलाल से कहलकई कि ''हमर हाथ-गोड़ कँपे लगलो, नैन जबाब दे देलको, अब तूं ही बाहर जा के बेपार करऽ आउ नफा कमावऽ !'’ 

बाप के कहला पर चुन्नीलाल एक दिन खूब सबेरे सात सौ घोड़ा लेके बाहर चल देलक । चलते-चलते तीन दिन रास्ता में बीत गेलई। चउथा दिन एगो भारी राजा के राज में गेलई आउ कलकत्ता अइसन सहर में डेरा डाल के घोड़ा बेचे लगलई । कुछ दिन में सत्तर लाख में घोड़ा बिक गेलई । रुपया कमर में बाँध के ऊ राजधानी में समान खरीदे ला जुमल । उहाँ जाके राजा के फुलवारी देखे गेल तो दरबान रोक देलकई, आउ कहकई कि एकरा में खाली राजा के अदमी भीतरे जा हई, दूसर कोय के जाय के राजा के हुकुम न हई । तइयो ऊ जायल चाहलक, तो सिपाही ओकरा मिल के पीटकई आउ ओकरा रोपेया-पैसा भी छीन लेलकई । फिनो ओकरा पकड़ के राजा के पास ले गेलई, तो राजा ओकरा जेल में डाल देलक । ऐन्ने चुन्नीलाल के घर से निकलला चार-पाँच बरीस हो गेल, तो ओकर बाप धनिकलाल सोच में पड़ गेल, बाकि जाय के हुबा न रहे से लचार हो गेलई । तब छोटका भाई मुन्नी लाल कहलक कि हम भइया के खोजे जा हियो, आउ जब तक ऊ न मिलतो तब तक घरे न अयबो। बाप के मना कयला पर भी मुन्नीलाल खूब सबेरे घरे से निकलल।

भूखल-पिआसल एक दिन-रात बीत गेलई । दोसर दिन भी बीतल जाइत हले, कि एगो अदमी ओकरा अपन समान ढोबे ला कहलक। ऊ ओकर समान पहुँचा देलक, तो ओकर एगो पइसा मिललई । गरमी आउ पिआस से बेआकुल ऊ एगो कुआँ पर गेल आउ एक पइसा के बूँट लेके खाय ला तइयार भेल तो पाँच दिन के भूखा भिखमंगा आन के माँगे लगलई का करे बेचारा! अप्पन सब बूँट भिखमंगा के दे देलक। भिखमंगा ओकरा एगो जड़ी देलकई, जेकरा लोर में पीस के पिला देवे से मरल अदमी जी जा हल, आउ पानी में पिलावे से जिन्दा अदमी बेहोस हो जा हल। 
मुन्नीलाल जड़ी लेके एगो भारी सहर में पहुँचल, जहाँ के राजा के लइका बड़ी बेमार हलई। कोई उपाय से ऊ अच्छा न हो हलई। मुन्नीलाल कहलकई कि हम राजा के बेटा के जिआ देबई । राजा ओकरा आदर-सत्कार के साथ लिया गेल, आउ कहलक कि तूं जिआ देवें, तो तोरा खूब अन्न-धन देवो, न तो जेल में बंद कर देवो। मुन्नीलाल भूल से आधा जड़ी में पीस के पिला देलक। अब तो राजा के बेटा आउ बेचैन होवे लगलई । राजा गोसा के ओकरा जेल में बंद कर देलक। उहाँ ऊ अप्पन भाई के देखलक तो दूनो रोवे लगलन। लोर देख के मुन्नीलाल के इयाद पड़ल कि जड़ी के लोर में पीस के देवे के चाहइत हलई। से फिनो ऊ राजा के पास खबर भेजलक कि हम एक खोराक आउ दवाई देल चाहइत ही अऽ। राजा हुकुम देलन आउ मुन्नीलाल अप्पन जड़ी के लोर में पीस के खुराक देलक, तो लड़का हँसते-हँसते उठ खड़ा भेल । राजा-प्रजा बड़ी खुस भेलन । राजा कहलकई कि अब तोरा जो चाहीं हम वोही देव, से बोल ! तब मुन्नीलाल कहलक कि तोहर जेहलखाना में जेतना अदमी बंद हथ ऊ सब के छोड़ देल जाय, आउ हमरा कुछ न चाहीं !
 
अब मुन्नीलाल अप्पन भाई चुन्नीलाल के साथ घरे चलल तो सिपाही डर के ओकर सब रुपैया दे देलक । दूनो भाई खूब सोना-चाँदी आउ रुपेया लेके घरे चलल। चुन्नीलाल सोचलकई कि अब तो मुन्नीलाल के घरे काफी मान मरजादा होतई से ऊ ओकरा मारे ला चाहलक। जब मुन्नीलाल एगो कुआँ पर पानी खींचइत हल तो चुन्नीलाल ओकरा ओही में धँसोर देलक आउ सब धन-दौलत लेके चल देलक। मुन्नीलाल कुआँ में पानी कम रहे के कारन खड़ा रह गेल । कुछ देरी के बाद एगो सेठ के पनिहारिन पानी भरे ला आयल तो ऊ ओकर बालटी पकड़ लेलक। पनिहारिन पूछलकई, तो ऊ कहलक कि ''हम देव, मुनी, राक्षस, भूत, परेत नऽ ही । हम अदमी ही आउ हमरा भाई धँसोर के भाग गेल हे । तूं हमरा कुआँ से निकाल दऽ !'' लौंड़िया मुन्नीलाल के सुन्दर, जवान आउ पोसाक पहिनले देखकई तो ई समझ गेलई कि राजा के बेटा हेऽ । लौंडिया ओकरा कुआँ से निकाल के सेठवा ही ले अलई। सेठवा के एगो परी नियन सुन्नर बेटी हलई । ऊ राजकुमार समझ के ओकरा से परेम करे लगलई । सेठ भी कुछ दिना के बाद दूनो के सादी कर देलकई। दूनो मजे में रहे लगलई । कुछ दिना के बाद मुन्नीलाल ससुर से विदा माँग के घरे चलल।

एन्ने मुन्नीलाल के बड़का भाय एगो दोसर सहर में आन के गाँजा-भाँग के बेपार करे लगल । ऊ खूब पइसा कमा के महल बनौलक, आउ मोटर लेके मउज से रहे लगल। एक दिन कोय राजा से सब बात कह देलकई तो राजा आन के ओकर घर घेर लेलक। ई हाल सुन के चुन्नीलाल मोटर पर उड़ भागल। रस्ता में ऊ एगो अदमी से टकरा गेल, आउ ऊ अदमिया मर गेलई । अब तो चुन्नीलाल के हवासे गुम! उतर के देखलकई, तो ओकरे भाय मुन्नीलाल हेऽ। ऊ सोचलक कि एक तो भगलूँ राजा के डर, दूसर सिर पर पड़ल बजर! ऊ रोवे लगल तो बड़ी अदमी जुट गेल । ऊ जमात से एगो सुक्खल ठनठन बूढ़ा निकल के लोर में एगो जड़ी पीस के मुन्नीलाल के पिआ देलक। मुन्नीलाल देखते-देखते उठ के खड़ा हो गेल । ओहनी दूनो भाई फकीर के गोड़ लगलक। चुन्नीलाल के मन में भाई के साथ परेम उठल आउ मोह जाग गेल। ऊ अप्पन सब गलती गछ लेलक, आउ भाई से माफी माँगलक । दूनो भाई छाती लगाके आपस में मिललन । फिनो चुन्नीलाल मुन्नीलाल के साथ सेठ किहाँ गेल, जेकर बेटी से सादी करलक हलऽ । ओकर बाद मुन्नीलाल घरे जाय ला हुकुम माँगलक । सेठ ओकरा खूब अन्न, धन, घोड़ा-हाथी देके बेटी के साथ बिदा कर देलक। जब मुन्नीलाल अपना घर पहुँचल, तो बाप से सब हाल कहलक। ई सब हाल सुन के धनिकलाल दाँते अँगुरी काटे लगलन । कुछ दिना के बाद धनिकलाल देह छोड़ देलन आउ दूनो भाई बेपार कर के रामराज करे लगलन। 

<details>
<summary>See translation</summary>

In a village, there lived a wealthy trader named Dhanikalal. He had two sons, Chunnilal and Munnilal. The elder son, Chunnilal, used to travel for business with his father, which made him clever and resourceful. He even had some money and nice belongings. The younger son, however, stayed at home tending to animals and eating, which made him quite simple-minded—straightforward and plain! His parents considered him foolish. When Dhanikalal grew old, he told Chunnilal, "My hands and legs are trembling, my eyes are failing, now you must go out and do business to earn profit!"

On his father’s advice, one day, Chunnilal set out early with seven hundred horses. He spent three days on the journey. On the fourth day, he arrived at the kingdom of a powerful king and, having settled in a city similar to Kolkata, he started selling horses. Within a few days, he sold the horses for seventy lakhs. With the money tied around his waist, he went to the capital to buy goods. While there, he wanted to see the king's garden, but the guard stopped him, saying only the king's men could enter, and no one else was allowed without the king's order. Still wanting to go in, the soldiers beat him and took away his money. They then caught him and brought him before the king, who imprisoned him.

It had been four or five years since Chunnilal had left home, and his father Dhanikalal began to worry but felt helpless as he could do nothing about it. Then the younger brother, Munnilal, said, "I will go looking for my brother, and I won't return home until I find him." Despite his father's objections, Munnilal set out early from home.

Days passed without food or water. On the second day, someone asked him to help carry their goods. He delivered the goods and earned a penny. In the scorching heat and thirst, he went to a well and, ready with a penny to buy food, he felt sorry for a beggar who appeared to him, starved after five days. He gave all his food to the beggar. The beggar then gave him a medicinal herb, promising that if it was ground and mixed in water, it could bring back a dead person to life, and if given to the living, it would revive a fainted person.

Munnilal took the herb to a large city where the king's son was seriously ill and no remedies had worked for him. Munnilal claimed he could save the king's son. The king welcomed him with respect and said, "If you can revive my son, I will reward you with plenty of wealth, if not, I will imprison you." Munnilal accidentally ground half the herb and gave it to the king's son. Now the king's son became even more restless. Enraged, the king imprisoned Munnilal. When he saw his brother in prison, both of them began to weep. Seeing the tears, Munnilal remembered that he should have ground the herb’s root. So, he sent a message to the king that he wanted to provide one more meal and medicine. The king ordered him to proceed, and Munnilal ground the root of the herb and fed it to the king's son, who then got up laughing. The king and everyone were overjoyed. The king said, "Now, ask for anything you want, and I will grant it!" Munnilal replied, "Release all the prisoners you have in your palace, and I want nothing for myself!"

Now, when Munnilal returned home with his brother Chunnilal, the soldiers, fearing the king's wrath, returned all his money. The two brothers returned home loaded with gold, silver, and money. Chunnilal thought Munnilal would now be respected at home, so he plotted to kill him. One day, while Munnilal was drawing water from a well, Chunnilal pushed him in and took all his wealth. Munnilal remained stuck in the well due to the low water. After some time, a water carrier from a merchant came to fetch water and he caught hold of her bucket. When she asked what was happening, he replied, "I'm not a god, sage, demon, ghost, or spirit. I am just a person, and my brother pushed me in!" Seeing Munnilal's handsome, young appearance and his clothes, the girl realized he must be the king's son. She pulled him out of the well and took him to the merchant. The merchant had a daughter who was as beautiful as a fairy. She fell in love with him, thinking he was the prince. After a few days, the merchant married them off. The couple lived happily together. After some days, Munnilal asked for permission to return home.

Meanwhile, Chunnilal had begun trading in another city with cannabis and bhang. He earned a lot of money and built a mansion and bought a car, living luxuriously. One day, someone revealed everything about him to the king, who then surrounded Chunnilal's house. Hearing this, Chunnilal fled in fear. On the way, he ran into someone, and that person died. Now Chunnilal was panic-stricken! Looking back, he realized it was his brother Munnilal. He thought of the fear of the angry king and the misfortune he faced! He wept, and many people gathered around him. From the crowd, a withered, old beggar came forward, ground a root of an herb, and administered it to Munnilal. Munnilal miraculously stood up. Both brothers fell at the feet of the beggar in gratitude. Chunnilal's heart filled with love for his brother, and he felt remorse for his past mistakes. He asked for forgiveness from Munnilal, and the brothers embraced each other.

Then, Chunnilal went with Munnilal to the merchant, where they got married to his daughter. Afterward, Munnilal sought permission to leave for home. The merchant sent him off with plenty of food, wealth, and even horses and elephants, along with his daughter. When Munnilal returned home, he recounted everything to his father. Upon hearing this, Dhanikalal bit his nails in amazement. A few days later, Dhanikalal passed away, and both brothers went into business and lived happily ever after.
</details>
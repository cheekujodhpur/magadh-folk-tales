---
slug: "/mft-sarsati-lakshmi"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "सरसती आउ लछमी"
---
एक बार सरसती आउ लछमी अपने में बहस कैलन, कि हमनी में कउन बड़ हे? जे बड़ होयत, से सोना के कुरसी पर बइठत, आउ जे छोट होयत से चाँदी के कुरसी पर बइठत। दूनो एक-दूसर के परीक्षा लेबे ला पहिले कहलन, तऽ कोई तइयार न होवे। अंत में लछमी जी पहिले परीक्षा लेवे ला तइयार होयलन।
 
गंगा के किनारे एगो गरीब किसान रहऽ हल। ऊ एक तुरी खेत में मकई बुनले हल। मकई पक के तइयार भेल, तो लछमी जी ओकरा में पन्ना- पोखराज, हीरा-जवाहरात भर देलन। ई देख के किसान कहलक कि सब मकइया आग के चिनगारी हो गेल। किसान अफसोस कर के रह गेल। 

ओही समय सौदागर गंगा जी में जहाज ले के आयल आउ डेरा डाल देलक। तम्बाकू पीये ला नोकर से आग माँगलक, तो नोकर किसान के पास आग ला आयल। किसान कहलक कि खेत में आगे-आग हे। जा के ले लऽ। नोकर चिलम में पन्ना-पोखराज भर के ले आयल, आउ कहलक कि तम्बाकू पीऊँ। सौदागर तम्बाकू पीये लगल तो धुआँ नऽ निकले। सौदागर देखलक तो चिलम में पन्ना-पोखराज भरल हे। ऊ पूछलक कि तू ई सब कहाँ से पवले हें! बतावऽ। नोकर कहलक कि हम एगो किसान के खेत में से ई लवली हे। 

तब सौदागर आउ नोकर ऊ किसान के खेत में गेल। किसान से पूछलक कि ई आग के चिनगारी हम ले जा सकऽ ही। किसान ले जाय ला कह देलक। सौदागर जहाज पर सब पन्ना-पोखराज लाद के किसान से पूछलक कि तोरा लइकन हवऽ? हाँ तऽ ओकरा हमरा साथ लगा दे। ऊ नोकरी करतवऽ, आउ तोहनी के परवरिस करतवऽ। किसान सुन के कहलक कि हमरा एगो लइका हे। ओकरा ले जा। सौदागर लइका ले के चलल।

आते-आते अप्पन गाँव में पहुँचल, तो उहाँ के राजा जहाज के नजीक आयल, आउ पूछलक कि ई पन्ना-पोखराराज, लाल-जवाहर तू कहाँ से पयल हे? सौदागर सब हाल बता देलक। राजा किसान के लड़का के बारे में पूछलक तो सौदागर बता देलक कि हाँ ! राजा ई सुन के अप्पन बेटी के सादी किसान के बेटा के साथे करे ला तइयार हो गेल। सौदागर कहलक, कि लड़का तो हमरे पास जहाज पर हे, आउ ऊ लाके देखा देलक। राजा लड़का देख के विचार कैलक, कि राजकुमारी के साथे एकर सादी कर देवे के चाहीं। 

चट मड़वा छा के पान के पत्ती से, सोना के कलस धर के सादी कर देवल गेल। सादी के बाद किसान के लड़का राजकुमारी के साथ कोहबर में गेल। किसान के बेटा छत के लकड़ी के देख के बोलल कि एकरा में हर लगना, हरिस के फीता बड़ अच्छा होयत! ई बात सुन राजकुमारी कहलन कि हम्मर किस्मत फूट गेल। हमर बाप हमर सादी पागल के साथ कर देलन हे। सबेरे राजकुमारी राजमहल के फुलवाड़ी में मरद के साथे घूमे गेल । घूमते-घूमते एगो इनरा के पास गेल, आउ पानी भरे के बहाना से अप्पन मरद के कुआँ में ढकेल देल चाहलक।
 
अब लछमी जी, सरसती जी से कहलन कि अब किसान के लड़का के जान जायल चाहत है। कोई तरह से बचावऽ। सरसती जी कहलन कि तू तो पहिले कहलऽ हल कि हम बड़ ही, बाकि अब तो तूं छोट लगइत हऽ, एतना कह के सरसती ऊ लड़का के बुध फेर देलन! किसान के लड़का जब पानी भरे लगल, तो राजकुमारी कुआँ में ढकेले लगलन, तो किसान के लड़का एक थप्पड़ मार के कहलक- रे बेकूफ, तू हमरा जान मारला चाहइत हलें? ई सुन के राजकुमारी महल में चल गेल, आउ किसान के बेटा अप्पन ससुर से कहलक कि जे सौदागर हम्मर पन्ना-पोखराज, लाल-जवाहर लवलक हल, ओकरा बोलावल जाय। सौदागर बोलावल गेल तो किसान के बेटा कहलक, कि जेतना धन हमरा हीं से लवले हें, सब पहुंचाव, आउ हमरा राजकुमारी के साथ ले चल, न तो खादे-भूँसे भरवा देबउ। सौदागर सब पन्ना-पोखराज, लाल-जवाहर के साथे धन-दान-दहेज, दू जहाज पर लाद के किसान के बेटा के घरे पहुँचा देलक। उहाँ महल बना के ऊ हाथी-घोड़ा के साथे रहे लगल। अपन बुध से ऊ सब कुछ कर लेलक, आउ सुख से जिनगी बितावे लगलक। 

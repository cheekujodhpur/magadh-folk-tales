---
slug: "mft-konkada-bagh"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "कोंकड़ा आउ बाघ"
---
एगो केंकड़ा पानी किनारे घर उठौलक। एगो बाघ रोज पानी पीये जाय। ओकर घरवा ढाह देवे। एक दिन कोकड़वा बघवा के घरे चेतावे गेल, कि ''ए बघिनिया मामा, तोर बेटवा रोज हमर घरवा जा के ढाह दे हउ। से ई अच्छा बात नऽ हउ, एक दिन जरूरे लड़ाई होतउ!'' ऊ घरे आयल तऽ ओकर मइया मारे दउड़ल, कि ''तू कोंकड़वा के घर ढाह देवऽ हीं। से आज बड़ी खिसिया के गेल हे!'' ई सुन के फिनों बघवा कोंकड़वा के घरवा ढाहे गेल। कोंकड़वा अप्पन घरवे में नुकल खाऽ हले। से जइसहीं बाघ ढाहे ला थोथुना लगौलक, ओइसहीं कोंकड़ा बाघ के नाक में टँगुरा समा देलक, आउ नाक में काटना सुरू कयलक। अब बघवा सार छटपटालय, रोवे, गिरे, पछड़े, आउ कहे कि ''ए कोंकड़ा भइया, अब छोड़ दे, अब नऽ ढहबउ!'’ कोंकड़वा कहलक कि ''चल पनियाँ में, तूं थोथुना डूबइहें, तब छोड़ देबउ!'’ से गते-गते बाघ पानी में गेल आउ अप्पन थोथुना डूबवउलक। कोंकड़ा पानी में भाग गेल, आउ बघवा जंगल में भागल जाइत हल।

एगो गोरखिया हल, जे बघवा के मारइत कोंकड़वा के देखलक हल। बघवा पूछलक, कि ''अईं रे गोरखिया, तू कुछ देखलहीं हे का रे?'' ऊ कहलक कि ''नऽ बघवा भइया! कहाँ कुच्छो देखली हे?'’ बघवा कहलक कि ''हमरा कोंकड़वा बड़ी मार मारलक हे। से देखऽ, केकरो से कहिहें नऽ, नऽ तो तोरों खा जबउ !'' से साँझ के गोरखिया अप्पन घरे आयल । घरे आन के ऊ अँगना में नाचे, आउ कहे कि ''मइयो गे मइयो ! एगो चीज देखली हे!'' बाघ भी ओकरा पाछे से चल आयल, आउ ओकर घर के पिछुत्ती में बइठ गेल, आउ गोरखिया के सभे बतिया सुनऽ हल। 

गोरखिया के मइया पूछलक कि ''का देखले हे रे? से कहे नऽ!'' गोरखिया जोर-जोर कहे लगल कि ''गे मइया, कोंकड़वा बघवा के बड़ी मार मारकइ हे!'' बाकि ओकर माय-बाप के विस्वास नऽ भेल। बिहान होते बाघ अन्हरिये में पिछुत्ती से भाग गेल। गोरखिया अप्पन बकरी ले के जंगल में चरावे गेल। जंगल में बघवा से भेट भेलई। बघवा गोरखिया पूछलक, कि ''अईं रे गोरखिया, तू कोई से कहलहीं का रे? त ऊ कहलक कि ''नऽ बघवा भइया!'' बघवा कहलक कि ''हां रे सार, तूंही नऽ अप्पन मइया-बप्पा से कहलही हें, सब हम पिछुतिया से सुनऽ हलियो, से आज तोरा बिना खयले नऽ छोड़बो! से बताव केन्ने से खइअउ? 

एतने में डर के मारे गोरखिया के पेटवा गड़गड़ायल। से बघवा सुन के पूछलक कि का खयले हें रे? गोरखिया कहलक कि ''ए बघवा भइया, हम कोंकड़ा रोटी खा के अयले हियो! कोंकड़वा निकलल आवऽ हई, से तनी दम रखऽ ओकरा निकाल देवे द तब खइहँऽ!'' एतना सुन के बघवा कहलक कि ''दम रख सार, पहिले हमरा भागे दे, तब निकलिहें!'' बघवा चट-पट भाग गेल, आउ गोरखिया भी गते-गते अपन घरे चल देलक। 
---
slug: "mft-bagh-brahman"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "अर्थ-कथा"
title: "बाघ आउ ब्राह्मण"
tags: "Brahmin, adventure, resilience, cleverness, fortune"
---
एगो दलिद्दर ब्राह्मण हलन। ऊ भीख माँग के खा हलन। रात माँगथ तो सवा सेर, आउ दिन माँगथ तो सवे सेर। एक दिन ब्राह्मणी कहकथिन कि तूं दिन-रात बरबरे कमा हऽ, से कइसे काम चलतवऽ ? बाल-बच्चा कइसे खैथुन-पीथुन? से कहीं परदेस जयतऽ हल तो कमा-उमा के लौतऽ हल । पंडी जी कहलन कि कल्ह भोरे जबवऽ । कुछो नस्ता-पानी बना दिहँऽ । से पड़िआइन राख के सतुआ बना के बाँध देलन । पंडी जी अप्पन लड़िका के साथ परदेस निकललन । जाइत-जाइत एगो नदी पर पहुँचलन आउ नेहा-धोआ के पूजा करे लगलन । एन्ने पंडी जी के बेटा निकाल के राख के सत्तु खाइत हले। पंडी जी आन के देखलन तो बोललन कि तोर मइया एही राख के सत्तू देलकऊ हे? लड़कावा राख के सत्तू के नदी में बहा देलक । 

दूनो उहाँ से आगे बढ़लन आउ चलते-चलते एगो पहाड़ पर पहुँचलन । उहाँ देखलन कि कोई नऽ हे, आउ खीर बन रहल हे । उहाँ दूनो खीर बनौलन, आउ झटपट गटक गेलन । खयला ला के बाद डर के मारे ओहनी एगो कोठी में घुस गेलन । थोड़े देर के बाद एगो बाघ आयल आउ खीर के न देख के एन्ने-ओन्ने घूमे लगल । ओहनी के न मालूम हले कि ई बाघ के घर हे । कोठिया के आन से लड़काबा बघवा के देखलक, आउ बप्पा से कहलक कि एहिजा एगो फरसा हवऽ, कहऽ तो सार के ओकरे से मारीवऽ । ऊ कहलक कि चुप रहऽ न तो बघवा हमनी दूनो के आज खा जतवऽ । बघवा सगरो घूमल चले कि कउन आन के खीरिया खयलक हेऽ ? घूमते-घूमते ओकर चूतड़ कोठी के मान में समा गेल । तब तक पंडी जी के लइका फरसे के बाघ के चूतड़ में घोंप देलक । 

बाघ राम बाई में भागल। ऊ हल्ला करइत जाइत हल कि हमर घर में चूतड़फड़वा घुसल हे । से एगो सिआर सुन के कहलक कि चलऽ तो हम देखइत हीऽ कि कउन हउ ? से सिआर आन के कोठी के मान में अप्पन पोंछी घुसौलक । बाबा जी के लइका पोंछी पकड़ लेलक । एन्ने सिआर जोर लगा के भागे लगल, तो ओकर पोंछिए कबर गेल । ऊ भी हल्ला करइत भागल कि ओकर घर में पोंछकबार घुसल हे। डरल बाघ आउ सिआर दूनो जंगल में जे भागल से फिनो काहे ला आवे के नाम लेवे। एन्ने पंडी जी आउ उनकर लइका कोठी में से निकललन आउ बाघ के घर में जेतना सर-समान आउ रुपेया-पइसा दोसर बाघ के मार-छीन के जमा कयले हले, से सब लेके घरे आ गेलन । आन के पड़िआइन से कहलन कि ''ले, बेटा कमा के ले अलउ हे। अब बइठ के खायल कर !'' 
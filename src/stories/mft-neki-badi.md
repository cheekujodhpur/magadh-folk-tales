---
slug: "mft-neki-badi"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "नेकी आउ बदी"
---
एगो गाँव मे दूगो भाई हलन। उनकर नाम हल नेकी आउ बदी। एक दिन नेकिया नोकरी ला घरे से निकलल। एगो राजा हीं जा के नोकरी करे ला पूछलक। राजा कहलन कि ''हमरा तीन सौ साठ गो बकरी हे। ओकरे चरावे परतउ। घामा में चरयबें, तऽ एक कौर भात देबउ, आउ छहिरा में चरयबें, तो एक कोना रोटी देबउ। अगर तू नोकरी न करल चहवें, तो तोर नाक-कान काट लेबउ, आउ अगर हम नोकरी से हटैबउ, तो हम्मर नाक-कान तू काट लीहें!'' नेकिया ओही करार पर नोकरी करे लगल। 

कुछ दिना के बाद ऊ नोकरी से उबिया गेल आउ अपन नाक-कान कटवा के नोकरी छोड़ देलक। घरे आयल तो बदिया देख के पूछलक कि ''ई का होलवऽ भाई?'’ नेकिया सब हाल कह सुनौलक। बदिया कहलक कि ''अब हम नोकरी करे जाइत हिवऽ!'' ऊ ओही राजा के इहाँ जा के ओही सरत पर नोकरी करे लगल। जंगल में जब बकरी चरावे जाय, तो रोज एगो बकरी मारे आउ खा जाय! ई तरी तीन सौ साठो बकरी के ऊ खा गेल।

एक दिन राजा के लइका के दीसा लगल, तो राजा बदिया से कहलन कि ''एकरा दीसा फिरा लावऽ!'’ दीसा फिरावे गेल तो कहलक कि ''दीसा फिरवें, तऽ चुतरे में चुट्टी काटबऊ!'' लइकवा डरे दीसा न फिरलक। घरे आन के फिनों दीसा फिरे ला लइकवा रोयल। राजा खिसिआ के बदिया से कहलक कि दीसा न फिरत? तऽ बदिया कहलक कि ''दीसा न फिरवऽ, तऽ हम का करिवऽ!'' राजा कहलन कि ''अबरी न फिरत, तऽ पेड़ के सोरिआ पर पटक दीहें!'' बदिया फिन ओने ले जा के कहलक, तऽ लइका चुट्टी काटे के डरे दीसा न फिरलक। तऽ टंगरी धर के ओकरा सोर पर ऊ पटक देलक। लइका ओहिजे फरफरा के मर गेल। राजा भीर आन के ऊ सब जे, बात हल कह देलक, तो राजा कहलन कि भीतरे जा के खबर जना दे! बदिया घरे जा के कहलक कि ''बाबू के 'बरतुहार' आवइत हवऽ, से गीत गावे कहकथुन हे!'' घरे गीत गवाये लगल। राजा पूछलन कि ''अरे, सब गीत गावइत हई रे।'’ तो बदिया कहलक ''हम का करिअई?'’ राजा फिनो कहलन कि ''रोवे ला जा के कह देहीं!'' तो ऊ जा के कहलक कि ''बरतुई नजदीक आ गेल हे, जरा जोर से गावे कहकथुन हे!'' राजा जोर से गीत सुन के पूछलन तो बदिया कहलक कि ''हम का करूँ?'’ तब राजा कहलन ''ले लोढ़ा, जा के सब के मुँह चूर दे!'' बदिया जा के सब के मार लोढ़ा मुँह चूर देलक। राजा पूछलन कि ''कोई बोलइत न हउ रे?'’ तो ऊ कहलक कि बोलतई कइसे ''सब के तो मुँहवा चूर देलिअई हे!'' 

तब राजा एक दिन रानी से कहलन कि अपन नइहर भाग चलऽ! सुन के बदिया खाय के बक्सा में छीप गेल। राजा-रानी बक्सा ले के चललन। रात भेल तऽ बक्सा खोले पर ओकरा में से बदिया निकलल। राजा-रानी कपार ठोक के बदिया के साथे ले के चललन। एगो कुआँ पर रात में तीनों सूत गेलन। कुआँ दने बदिया, बीच में रानी आउ बगल में राजा सूतलन। नीन पड़ला पर बदिया अपन चादर रानी पर ओढ़ा देलक, आउ रानी के चादर अपने ओढ़ के बीच में सूत गेल। राजा उठलन, आउ नोकर जान के रानी के कुआँ में ठेल देलन। फिनों रानी के उठवलन तो बदिया निकलल। फिनों किसमत ठोक के राजा बदिया के साथे चललन। दूनों राजा के ससुरारी पहुँचलन। बदिया घर में जा के कह देलक कि ''राजा के अइसन बेमारी होयल हे, कि बइद मोटा अनाज खाय ला बतौलकइन हे। अपने से राजा केतनो कहतन, तइयो तोहनी मेंही अनाज खाय ला मत दीहँ!'' राजा लाजे कुछ कहथ न। ऐसहीं कुछ दिन बीतल। एक दिन आधा रात के राजा के भूख लगल। बदिया से पूछलन कि ''कुछ हई रे?'’ ऊ कहलक कि एगो बरतन में थोड़े बूँट तो हवऽ। राजा के दू मुट्ठी बूँट देलक, आउ अपने बूँदिया-मिठाई खयलक।

रजवा पूछलक कि ''हमर अवाज करइत हे, तोर अवाज न करइत हउ?'’ बदिया कहलक कि सरकार, हम तो गत ही दबा देइत ही। राजा के बूँट खयला के बाद तड़के दीसा लगल। बदिया कहलक कि बूँटवा ओला बसनवाँ में फीर दे हू! अन्हारे फेंक देबई! राजा खखन में बसने में दीसा फीर देलन। अन्हारे बदिया के उठावथ, तो उठबे न करे। एने साफ होयल जाइत हल, से राजा अपने बसना उठवलन आउ चद्दर ओढ़ के फेंके चललन। तब तक बदिया साला से कह देलक कि मालिक रुसल जाइत हथुन! सरवन घुरावे ला चललन, तो राजा ओहनी के देख के आउ जोर से लाजे भागलन। साला उनका पकड़लक तो ई दसा देख के सब हाल पूछलक। तब राजा बदिया के सब कहानी कहलन। अंत में राजा बदिया से नाक-कान कटवा के ओकरा नोकरी से हटा देलन। बदिया अप्पन घरे आन के अप्पन बड़का भाई नेकिया से सब कहानी कह सुनौलक। फिन दूनों खुसी से रहे लगलन। 
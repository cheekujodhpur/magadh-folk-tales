---
slug: "/mft-rajkumari-gorakhiya"
source: "मगध की लोक कथाएं: अनुशाीलन एवं संचयन"
author: "डॉ. राम प्रसाद सिंह"
section: "विविध कथा"
title: "राजकुमारी आउ गोरखिया"
---
एगो राजा हलन। उनका एके गो बेटी हल । ऊ बड़ी सुन्नर आउ दयालु हल। ओकरा हीं एगो गरीब अहीर के लइका नोकरी माँगे आयल तो राजा के बेटी ओकरा गाय-बैल के सान्हीं-पानी करे ला नोकर रख लेलक। ऊ गोरखिया बड़ी बढ़िया से सान्हीं-पानी करे, आउ कभी-कभी राजकुमारी के भी काम-धाम कर देवे । गत-गते गोरखिया राजकुमारी के रूप से मोहा गेल बाकि राजा के बेटी से ऊ बात कइसे करे? परेम के बात ओकरा कहे के हिम्मत न हो हल। ऊ रोज सोच-सोच के मन के बात मने में रखले रहे। एक दिन ओकरा से नऽ रहाय तो ऊ बुझौनियाँ में अप्पन बात कह देलक-

**ऊपर कोठ झरोखे बइठे, बिजुली माँग फड़कती।**
**एतना दिन हम सेवा कइली, कहिनो नयन पलटती।।**

राजकुमारी गोरखिया के बात समझ गेल, आउ ओही रात गोसाला में गेल, जहाँ गोरखिया कम्मल ओढ़ के सूतल हल । राजकुमारी ओकर कम्मल खींचलक, बाकि ऊ कुछ नऽ बोलल। फिनो ऊ कम्मल के खींचलक। तइयो गोरखिया नऽ उठल। राजकुमारी जब ओकर ओढ़ना खींचे, तो ऊ कभी कारी बोल देबे, आउ कभी गोरी कह के सूत रहे। गोसाला में कारी-गोरी दू गो गाय हल । गोरखिया के लगे कि ओहनिये ओकर ओढ़नवा के खींच रहल हे। से ऊ फिनो निरभेद हो के सूत गेल, आउ राजकुमारी उहाँ से घुर के अप्पन महल में चल आयल। 
दोसर दिन गोरखिया राजकुमारी के देखलक तो ओही दोहा पढ़लक- 

**ऊपर कोठ झरोखे बइठे, बिजुली माँग फड़कती।**
**एतना दिन हम सेवा कइली, कहिनो नयन पलटती।।**

ई दोहा के उत्तर में राजकुमारी भी एगो दोसर दोहा कहलक-
 
**रे अहिरा तू बनके बहिरा, का जाने रस चोरी।**
**रात भर हम घूँघट तीरली, हा कारी, हा गोरी॥**
 
गोरखिया के राते के बात इयाद आ गेल। ऊ अप्पन नासमझी पर बड़ा अफसोस कैलक, बाकि तब तक तो राजकुमारी बिजुली नियन उहाँ से निकल गेल हल। गोरखिया **हाय राज कुमारी, हाय राजकुमारी** करइत नोकरी छोड़ के जंगल में चल गेल आउ **हाय कारी, हाय गोरी** बकइत बने-बने घूमल चले। समय पर चूके से एही हो हे! 
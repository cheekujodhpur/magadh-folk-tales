---
slug: "mft-batfaros-beta"
source: "मगध की लोक कथाएं : अनुशाीलन एवं संचयन"
author: "डॉ. राम प्रसाद सिंह"
section: "मनोरंजक कथा"
title: "बतफरोस बेटा"
tags: "family, misunderstanding, storytelling, humor, exaggeration"
---
एगो अदमी के दूगो लइका हलन, आउ जुदागी होयला पर दूनो दू गाँव में रहे लगलन। एक रोज एक भाई दोसर भाई से मिले उनकर गाँव में गेल, तो घरे भाई के न पवलक। फिन भतीजा से पूछलक कि बाबू जी कहाँ गेलथुन हे? तब भतीजा बोललकइ कि ''बाबू जी नौ सौ बगेरी के ठीका ले-ले हथुन। से ओकरे बझावे गेलथुन हे!'' तब चचा पूछलक कि बगेरिया केतना दूध करऽ हो? भतीजवा कहलक कि ''दूध के तो न जानीं, बाकि नौ भाँड़ी घीव रोज करऽ हे!''

एतना सुन के भाई घूरे लगल, तो रस्ता में अप्पन भाई से भेंट भे गेल। ऊ पूछलक कि  ''घरे खातिर-पानी होलवऽ कि नऽ ? तब भाई कहलक कि नस्ता-फस्ता के बात के का कहिवऽ, एक लोटा पानी भी न मिललवऽ, आउ भतीजा के सब 'कहलाम' सुना देलक। भाई के बात सुन के ओकरा बड़ा खीस बरल, आउ बेटा से जा के पूछलन तो बेटा सच-सच बता देलक। एकरा पर बाप कहलक कि ‘'तूं सार बड़ी झूठ हे, जा के गंगा में नेहा आवऽ। सुद्ध होके घरे अइहें!'’ आउ बेटा के कान धर के घरे से निकाल देलक। 

ऊ सत्तू बाँध के गंगा नेहाय चल देलक। रस्ता में ओके भूख लगलई, तो ओकर गाय के दूगो खुर में पानी भरल मिललई। एक खुर के पानी से सत्तु सानलक, आउ दोसर खुर से पीलक-अँचवलक सब, तो पानी खतम। ओहिजे से घुर के ऊ घरे चल आयल आउ बाबू जी से कहलक कि ''हम गंगा-नेहान करके चल अइलिवऽ - से दूगो गंगा जी मिललथुन। एगो तो सतुआ सानही में खतम हो गेलथुन, आउ एगो पीये-अँचवे में खतम हो गेलथुन।'’ बप्पा कहकई कि ''सार, बड़ा झूठा निकलल! गंगा जी एहिजे हथिन रे सार, इहाँ से बीस कोस दूर हथिन! से जो, अबरी से नेहा के आवऽ !''

ऊ फिनो घरे से चलल आउ दस-बारह दिना के बाद घूर के आयल। तब बप्पा पूछलक कि ''गंगा नेहा के चल अयलें?'’ तब बेटवा कहलक कि ''का कहिवऽ बाबू जी, रस्ता में हमरा सार एगो हाथी खदेरकवऽ। खदेरते-खदेरते सार हमरा बड़ी परसान कर देलकवऽ! आखिर में हम एगो बूट के पेड़ पर चढ़ गेलिवऽ ! बाबू जी ! बाकि का कहिवऽ, हम चलीं डाढ़े-डाढ़े तो हथिया चले पाते-पाते। बड़ी परसान हो गेलिवऽ! तब हम एगो बूँट के पेड़ पर से कूद के मिरचाई के पेड़ पर चढ़ गेलिवऽ! सार, हथिया हमरा ओकरो पर खूब खदेरकवऽ! तब एकरा बाद हमरा एगो कुम्हार के आँवा मिललवऽ, जेकरा में एगो टूआँ हलबऽ। ओही टूआँ में हम गेलिवऽ। हथिया सार ओहिजे देख लेलकव! तब टूआँ के छेदवा में से हम निकल के भाग गेलिवऽ। फिन तो हथिया टूआँ में घुसलवऽ, आउ छेदवा से मुँहे निकाले लगलवऽ । ओकर सउंसे देहिया तो सार के निकल गेलई, बाकि पोंछिये अँटक गेलई। ऊ छटपटाइल हल कि हम टूआँ उठा के पटक देलिअई। बस, हथिया छटपटा के मर गेलई। तब हम फिन इहाँ आ गेलिवऽ!'' बाबू जी बेटा के बात सुन के दंग रह गेलन।